, . Grazie, Presidente, ringrazio l'onorevole Fitzgerald Nissoli perché mi dà l'occasione per dire qualcosa sul tema della nostra sede diplomatica a Santo Domingo e in generale sulla nostra rete diplomatica nel mondo.
   Per quanto riguarda il caso specifico della sede di Santo Domingo, anche se è vero che nel corso dei mesi del periodo successivo alla chiusura, noi, come ha riconosciuto il Consiglio di Stato, abbiamo assicurato servizi compensativi alla comunità residente, tuttavia mi fa piacere dire qui in Aula che la Farnesina si impegna alla riapertura della sede diplomatica.
   Verificheremo e stiamo verificando le disponibilità economiche per attuare una decisione che comunque mi fa piacere di confermare qui in Parlamento.
   Ne approfitto per dire che certamente noi viviamo in un mondo forse diverso da quello che avevamo immaginato negli anni Novanta, in cui la presenza e la forza della nostra rete diplomatica consolare nel mondo, anche nelle parti più lontane del mondo, è sempre più necessaria.
   Abbiamo minacce alla sicurezza, abbiamo problemi con le nostre imprese e abbiamo necessità di assistere i nostri connazionali, di promuovere la nostra offerta culturale; tutto questo ci dice che la globalizzazione non ha reso inutili le reti diplomatiche dei singoli Stati nazionali, ma forse le ha rese ancora più necessarie, e questo è un impegno su cui naturalmente il Governo lavorerà, ma su cui ha bisogno di un sostegno, di un appoggio parlamentare.
   Dico questo nel confermare l'impegno preso per Santo Domingo.