,. Signor Presidente, onorevoli colleghi, intanto mi scuso con il collega Giachetti e con l'Aula perché sono stata io a chiedere al Presidente di rinviare l'inizio della discussione. Non diremo, ovviamente, che è colpa di qualcuno, ma per un motivo oggettivo di traffico che non mi consentiva di arrivare in tempo. Non avevo previsto quello che ho trovato stamattina e quindi mi scuso con voi e vi ringrazio per la vostra pazienza.Il Consiglio europeo del 15 dicembre è un appuntamento, ovviamente, molto importante (Commenti)… No, non ho detto che è colpa di Gualtieri, ho detto banalmente che c'era del traffico, colleghi, perché è la realtà. Dopodiché, ognuno trarrà le sue conclusioni (Applausi dei deputati del gruppo Fratelli d'Italia). Dicevo, il Consiglio europeo del 15 dicembre, appuntamento molto importante per le materie cruciali che saranno all'ordine del giorno del dibattito, sarà il primo nel quale l'Italia verrà rappresentata dal nuovo Governo. Tuttavia, non è il nostro primo impegno a livello internazionale, anche a livello dei leader, avendo io già partecipato, come voi sapete, alla COP27 di Sharm el-Sheikh, al G20 di Bali, al vertice dei Balcani occidentali a Tirana e alla riunione del G7 nella giornata di ieri. E non sarà la mia prima presenza a Bruxelles da Presidente del Consiglio, perché, come è noto, lo scorso 3 novembre il Governo si è recato in missione istituzionale a Bruxelles per incontrare i vertici delle istituzioni europee, ovvero il Presidente del Parlamento europeo, il Presidente della Commissione europea e il Presidente del Consiglio europeo. E voglio dire che non è stato un caso che il mio primo viaggio istituzionale all'estero da Presidente del Consiglio sia stato presso le istituzioni dell'Unione europea. Non è stato un caso. È stata, invece, una scelta che muoveva da una consapevolezza e da una convinzione: la consapevolezza che, alla prova dei fatti, non sarebbe stato difficile dimostrare quanto la realtà di questo Governo fosse distante da un certo racconto disfattista e interessato che era stato fatto all'estero alla vigilia della sua nascita; e la convinzione che l'Italia debba e possa giocare un ruolo da protagonista in Europa nell'interesse dell'intera Unione, ma avendo sempre come stella polare la difesa del proprio interesse nazionale (Applausi dei deputati del gruppo Fratelli d'Italia). Vedete, colleghi, noi abbiamo sempre dibattuto, a volte con decisione e con veemenza, attorno all'ipotesi che in Italia dovesse esserci più o meno Europa. Quasi mai, invece, ci siamo chiesti se in Europa dovesse esserci più o meno Italia. Ecco, l'obiettivo di questo Governo è avere, piuttosto che più Europa in Italia, più Italia in Europa (Applausi dei deputati del gruppo Fratelli d'Italia), in condizione di pari dignità con gli Stati membri, come si conviene a una grande Nazione fondatrice. Significa non limitarsi a ratificare le scelte a valle, ma contribuire a definire quelle scelte a monte; far sentire forte la voce della nostra Nazione per indirizzare l'integrazione europea verso risposte più efficaci alle grandi sfide del nostro tempo e verso un approccio più attento ai bisogni dei cittadini, delle famiglie e delle imprese. Il Consiglio europeo di giovedì avrà in agenda temi estremamente importanti, sui quali l'Italia ha tutte le carte in regola per offrire il suo contributo autorevole: l'aggressione russa all'Ucraina, la sicurezza e la difesa, l'energia, i rapporti con il vicinato sud dell'Europa, le relazioni transatlantiche e l'allargamento dell'Unione. Si tratta di questioni apparentemente diverse tra loro che hanno, invece, un fondamentale aspetto in comune: riguardano tutte la sovranità strategica dell'UE, la sua capacità di garantire quella sicurezza e quel benessere socioeconomico dei nostri cittadini che sono stati prima messi in discussione dalla pandemia e poi minacciati dalla guerra in Ucraina e dal domino di conseguenze che quella guerra ha causato, a partire dall'impatto dell'aumento dei prezzi dell'energia. Sfide di portata globale che l'Europa e l'Occidente nel suo complesso devono saper affrontare con visione, strategia ed efficacia. E l'Italia, Stato fondatore tanto dell'Unione europea quanto dell'Alleanza atlantica, non intende tirarsi indietro di fronte a questo compito. Noi siamo chiamati ad essere protagonisti e non comprimari in questo dibattito, forti della capacità che abbiamo avuto di onorare la nostra parte degli impegni assunti, tra Nazioni libere che hanno scelto di seguire un percorso comune in base ai comuni valori di libertà e democrazia. Perché, inevitabilmente, a questi valori corrispondono i nostri interessi nazionali e gli interessi stessi dei nostri cittadini, atteso che la storia ci ha insegnato che non ci sono benessere e sviluppo dove non ci sono anche giustizia, pace e libertà. È la ragione per la quale riteniamo che l'Unione europea debba continuare a essere unita nel sostegno all'Ucraina contro l'aggressione russa (Applausi dei deputati dei gruppi Fratelli d'Italia, Lega-Salvini Premier e Forza Italia-Berlusconi Presidente-PPE). Come sempre, anche su questo non abbiamo cambiato idea, perché le nostre convinzioni non mutano in base al fatto che ci troviamo al Governo o all'opposizione. Un impegno verso la causa ucraina che, fin dall'inizio, abbiamo sostenuto a 360 gradi, dalla dimensione politica a quella militare, dal fronte umanitario a quello economico-finanziario, in coerenza con lo sforzo dell'Unione europea, della NATO e delle altre Nazioni a noi vicine. Il Governo ribadisce il suo pieno appoggio a Kiev in tutte queste dimensioni interconnesse, perché, come mi è capitato di dire molte altre volte, in gioco non vi è solamente il rispetto del diritto internazionale e il conflitto non coinvolge unicamente il futuro libero e pacifico del popolo e delle istituzioni ucraine, ma quello dell'intera Europa. In altre parole, piaccia o no a chi, per certi versi comprensibilmente vivendo un'epoca di crisi, vorrebbe voltarsi dall'altra parte, il conflitto in Ucraina ci riguarda tutti (Applausi dei deputati del gruppo Fratelli d'Italia). Per questo, con convinzione e a viso aperto, continueremo a sostenere il cammino europeo dell'Ucraina e continueremo a impegnarci perché si faccia ogni sforzo diplomatico utile alla cessazione dell'aggressione da parte della Federazione Russa. Tra timidi segnali incoraggianti, come lo scambio di prigionieri o l'accordo sulla commercializzazione del grano e dei fertilizzanti, e continue azioni inaccettabili, come i deliberati attacchi russi alle infrastrutture civili, lo spazio di manovra per il cessate il fuoco appare oggi, purtroppo, assai limitato. Ma l'Italia sosterrà in ogni caso gli sforzi in proposito e anzi crede che l'Unione europea debba assumere su questo fronte un ruolo più incisivo, riappropriandosi della sua vocazione geografica e geopolitica a beneficio della sicurezza dell'intero continente. Perseguire questo obiettivo e assistere il popolo ucraino implica che l'Italia contribuisca, anche sul piano militare, al sostegno europeo e internazionale all'Ucraina, perché, lo ripeto, al di là della facile propaganda in tema di pace, le condizioni possibili per cessare le ostilità in questi contesti sono da sempre solamente due: che uno dei due perisca o si arrenda, e nel caso in cui si trattasse dell'Ucraina noi non ci troveremmo di fronte a una pace, ma a una invasione; oppure che vi sia, tra le forze in campo, un sostanziale equilibrio e, dunque, uno stallo nel conflitto che costringa chi ha mosso invasione a desistere dai suoi intenti e addivenire a più miti consigli.Per questo, per perseguire una pace, sì, ma una pace giusta, l'Italia deve continuare a fare la sua parte; e lo fa in ambito di Unione europea, sia tramite lo strumento finanziario European Peace Facility, con il quale viene parzialmente rimborsato il controvalore economico degli aiuti militari ceduti a Kiev, sia attraverso la partecipazione alla missione europea di addestramento dei militari ucraini. Inoltre, siamo protagonisti, in ambito NATO, con l'attivazione di misure di irrobustimento della postura di deterrenza e difesa sul fianco Est dell'area euro-atlantica, partecipiamo concretamente a una serie di altri consessi promossi dagli Stati Uniti, come il Gruppo di contatto per la difesa dell'Ucraina, nei quali vengono coordinate varie azioni a supporto dell'Ucraina, non solo in termini di aiuti militari e umanitari, ma anche di cooperazione industriale, con prospettive legate soprattutto alla ricostruzione del territorio ucraino.L'Italia, insomma, ha onorato i suoi impegni internazionali fin dall'inizio della guerra attraverso la fornitura di una serie di aiuti militari in virtù dei cinque decreti interministeriali approvati dal precedente Esecutivo. La Difesa è impegnata, in questo momento, nel completamento delle consegne dei materiali del quinto decreto approvato a ottobre scorso, che dovrebbero ultimarsi entro dicembre. Rimaniamo impegnati anche sulle misure sanzionatorie, compreso il congelamento di 345 milioni di fondi e quasi 2 miliardi di euro di asset riconducibili a personalità sottoposte a sanzioni. Certo, le sanzioni sono dolorose per il nostro tessuto produttivo, ma hanno dimostrato di essere efficaci, poiché stanno avendo un indubbio effetto sullo sforzo bellico russo e noi crediamo svolgano un ruolo fondamentale per accelerare la fine del conflitto e portare a negoziati sostenibili.Pochi giorni dopo la decisione da parte dell'Unione europea del massimale del prezzo del petrolio greggio e degli oli di petrolio originari o esportati dalla Russia, sono iniziati i colloqui per la definizione del nono pacchetto di sanzioni europee, incentrato su un nuovo ampio numero di designazioni di individui ed entità e su nuove misure settoriali. Abbiamo approcciato tali nuove discussioni con uno spirito aperto e mirato a imporre alla Russia costi che, ovviamente, devono sempre essere superiori a quelli sopportati dagli Stati europei. Per questo è importante, da parte nostra, anche vigilare sulle conseguenze delle sanzioni e, in particolare, sulle ricadute sul piano energetico e occupazionale, come è stato fatto dal Governo nel caso della raffineria Isab-Lukoil di Priolo, che abbiamo messo nelle condizioni di continuare a lavorare anche dopo il 15 settembre, data dell'entrata in vigore del divieto di importazione di greggio dalla Russia. Permettetemi di sottolineare l'importanza di questo provvedimento: il Governo è intervenuto su uno dei tanti dossier finora irrisolti, tutelando un nodo energetico strategico e difendendo i livelli occupazionali (Applausi dei deputati dei gruppi Fratelli d'Italia, Lega-Salvini Premier e Forza Italia-Berlusconi Presidente-PPE), atteso che sono stati messi complessivamente in sicurezza circa 10 mila lavoratori. Lo abbiamo fatto perché difendere l'interesse nazionale italiano vuol dire anche non scaricare sui cittadini italiani i costi delle giuste sanzioni alla Russia.Sul piano dell'accoglienza ai profughi ucraini, l'Italia continua a sostenere la risposta coordinata e solidale dell'Unione europea all'afflusso massiccio di persone in fuga dai bombardamenti e dagli stenti, acuiti dalla strategia russa di accanirsi sulle centrali elettriche per cercare di piegare la tenacia del popolo ucraino con il freddo e l'oscurità. La gran parte dello sforzo di accoglienza è stato fatto con slancio, generosità e spirito di fratellanza dagli Stati dell'Est Europa, Polonia in testa. Li voglio ringraziare per questo, ma anche l'Italia ha contribuito a questo sforzo. Le registrazioni di protezione temporanea effettuate in Italia sono oltre 172 mila, in larghissima parte donne e bambini, accolti con affetto nelle nostre scuole grazie soprattutto allo straordinario lavoro dei nostri insegnanti. Ma siamo impegnati anche nell'assistenza umanitaria, dove abbiamo organizzato trasporti per oltre 66 tonnellate di beni. Siamo fieri della grande solidarietà mostrata dall'Italia nei confronti del popolo ucraino in questo momento drammatico (Applausi dei deputati dei gruppi Fratelli d'Italia, Lega-Salvini Premier e Forza Italia-Berlusconi Presidente-PPE). Il Consiglio europeo sarà chiamato a ribadire anche l'impegno all'assistenza finanziaria e alla ricostruzione dell'Ucraina assieme ai propri partner. La recente proposta della Commissione di assistenza macro-finanziaria da 18 miliardi di euro per tutto il 2023 conferma la volontà di un sostegno ambizioso e duraturo e l'Italia ha partecipato con 110 milioni di euro a sostegno del bilancio generale e 200 milioni di prestito senza oneri. Secondo stime della Banca mondiale e della Commissione europea, la ricostruzione dell'Ucraina richiederà 349 miliardi di euro, tanta è la devastazione causata dai bombardamenti russi e temo sia una cifra destinata ad aumentare con il protrarsi della guerra. Dunque, sarà necessario un coordinamento intenso, internazionale, europeo, ma anche un'adeguata partecipazione, come ho ribadito ieri nella riunione del G7, anche di Stati terzi, organizzazioni multilaterali, settore privato. Giustamente, il prossimo Consiglio europeo riaffermerà l'importanza del tema della sicurezza alimentare globale, e, dunque, della UN Black Sea Grain Initiative, così come dei corridoi di solidarietà europei. La solidarietà riguarda, in questo caso, sia l'Ucraina, sia Stati e regioni del mondo colpiti duramente dall'aumento dei prezzi di prodotti alimentari di prima necessità. Contrastare la carenza di cibo è sicuramente un dovere morale dell'Unione, ma riguarda strettamente anche la sicurezza europea, perché saremmo direttamente investiti dalle conseguenze dell'instabilità dei Paesi africani in difficoltà alimentare, e non dobbiamo consentire che Putin utilizzi la carenza di cibo come arma contro l'Europa, come già sta facendo con il petrolio e con il gas.Il Consiglio europeo tornerà a occuparsi dell'impatto dell'aumento dei prezzi delle energie sulle economie europee, come accade ormai da ottobre dell'anno scorso su impulso italiano, con l'obiettivo di far intraprendere all'Unione europea un percorso di sicurezza energetica incentrato, in particolare, sulla gestione dei prezzi e sulla diversificazione rispetto alle forniture russe. Proprio oggi, 13 dicembre, si riunisce nuovamente il Consiglio dei ministri dell'energia dell'Unione europea, dove da mesi l'Italia è in prima fila nel proporre soluzioni efficaci come il tetto dinamico dei prezzi. Su questo, ad oggi, riteniamo che la proposta della Commissione europea sia insoddisfacente, perché inattuabile alle condizioni date. Per noi, è fondamentale porre un argine alla speculazione. Voglio, su questo, essere chiara: la posta in gioco per l'Unione europea sull'energia è molto alta perché definisce la capacità stessa dell'Europa di proteggere le sue famiglie e le sue imprese (Applausi dei deputati dei gruppi Fratelli d'Italia, Lega-Salvini Premier e Forza Italia-Berlusconi Presidente-PPE), senza lasciar prevalere logiche unilaterali secondo le quali gli Stati con maggiore spazio fiscale fanno da sé e quelli con scarsa capacità di spesa possono essere lasciati indietro (Applausi dei deputati dei gruppi Fratelli d'Italia e Forza Italia-Berlusconi Presidente-PPE). È evidente a tutti come un meccanismo nel quale, all'interno dell'Unione, si può dare un grado diverso di tutela alle imprese da Nazione a Nazione produrrebbe una distorsione del mercato unico, che non penalizzerebbe solo l'Italia, ma comprometterebbe l'intera Europa. Per questo è ormai la maggioranza degli Stati membri a chiedere l'introduzione di un tetto dinamico al prezzo del gas. Insieme all'Italia ci sono infatti, pur con diverse sensibilità, Belgio, Bulgaria, Croazia, Francia, Grecia, Lettonia, Lituania, Malta, Polonia, Portogallo, Romania, Slovacchia, Spagna e Slovenia. Quel che è certo è che andare in ordine sparso di fronte a questa sfida epocale, pensando che chi è più forte economicamente possa salvarsi se necessario a scapito degli altri, non solo sarebbe un'illusione, ma tradirebbe la realtà di un'Europa molto diversa da quella che è stata decantata in questi anni (Applausi dei deputati del gruppo Fratelli d'Italia).Occorre fermare la speculazione, che sta drenando risorse vitali alle nostre economie e occorre assicurare risorse adeguate a tutti. È, dunque, essenziale per noi che l'Unione europea, nelle more dell'approvazione dello strumento REPowerEU, avanzi rapidamente anche nel rendere disponibili agli Stati membri misure per aiutare famiglie e imprese, assicurando maggiore flessibilità sull'uso dei fondi di coesione non ancora impegnati.Il Consiglio europeo si occuperà anche di sicurezza e difesa. L'impegno dell'Unione a sostegno dell'Ucraina ha visto l'Unione europea compiere un salto di qualità in direzione di una difesa comune, in complementarietà con la NATO e coerentemente con il ruolo storico e strategico delle relazioni transatlantiche per la sicurezza e la stabilità del continente. Il Consiglio intende riconoscere la maggiore assunzione di responsabilità da parte dell'UE anche in chiave di aumento dell'autonomia strategica, di capacità di affermarsi come fornitore di sicurezza globale, di rafforzare la capacità industriale e tecnologica del continente. Questo riconoscimento avviene nel segno dei rapporti transatlantici, che si riflettono sia nella Bussola strategica, adottata dal Consiglio europeo del marzo scorso, sia nel concetto strategico NATO. L'autonomia strategica dell'Unione europea deve essere interpretata come un'opportunità di rafforzare le proprie capacità di difesa e quale pilastro europeo in ambito NATO.Verranno affrontate anche alcune priorità di sicurezza e difesa comune, come la rapida adozione del regolamento per l'approvvigionamento congiunto e maggiori investimenti nella cybersicurezza e nella resilienza delle infrastrutture critiche. Ritengo che il fatto che il Consiglio europeo abbia in agenda sempre più di frequente questi temi sia il segnale di una presa di coscienza sulle priorità strategiche che non sempre abbiamo visto in passato, un segnale di attenzione politica alle grandi questioni che crediamo vada incoraggiato.Sempre il Consiglio europeo di giovedì avrà un'approfondita discussione sulle relazioni transatlantiche. Gli Stati Uniti riconoscono all'Europa il ruolo di partner di prima istanza. La crisi ucraina ha reso ancora più evidente come, dinanzi alle minacce essenziali, la compattezza e il ruolo politico dell'Unione siano essenziali. L'Italia sostiene con convinzione una più stretta collaborazione tra Unione europea e Alleanza atlantica. È prioritario assicurare la tenuta a lungo termine del fronte occidentale e della rinnovata unità di intenti nei settori di interesse comune, nella cornice dell'Agenda transatlantica congiunta lanciata in occasione del Vertice del 15 giugno 2021 e dei suoi diversi strumenti di cooperazione economica e politica.In ambito commerciale si sono registrati notevoli progressi sulle principali controversie bilaterali. Il Consiglio commerciale e tecnologico UE-USA è il risultato chiave del Vertice che segna il rilancio di un'agenda commerciale bilaterale positiva e costituisce uno strumento importante per incrementare il commercio e gli investimenti, promuovere una leadership tecnologica e industriale basata su valori condivisi e offrire un foro di dialogo su temi su cui non vi è piena convergenza.L'Inflation Reduction Act americano, che prevede 369 miliardi di incentivi fiscali per gli investimenti e per la produzione di veicoli elettrici e batterie di energia rinnovabile e relativo stoccaggio, di idrogeno rinnovabile e per la cattura e lo stoccaggio di anidride carbonica desta, invece, preoccupazione perché non possiamo nascondere i potenziali effetti distorsivi e discriminatori verso le imprese europee che potrebbe generare. Al riguardo, è un primo segnale positivo l'istituzione, nell'ultima riunione del Consiglio UE-USA per il commercio e la tecnologia, di un'apposita task force transatlantica per affrontare le eventuali storture derivanti dall'attuazione del provvedimento, un aspetto del quale ho discusso anche durante il mio bilaterale con il Presidente degli Stati Uniti, Biden, in occasione del G20 di Bali. Ovviamente l'approccio cooperativo nei rapporti Europa-USA non impedisce che l'Europa protegga tempestivamente la propria industria. Il Governo italiano è pronto a sostenere ogni sforzo per un intervento a livello europeo che abbia l'obiettivo di difendere il potere d'acquisto delle nostre famiglie e la competitività delle nostre imprese. Consideriamo positivamente misure che favoriscano la competitività e proteggano le produzioni strategiche preservando l'integrità del mercato unico, senza discriminazioni. La parità di condizioni di competitività per le nostre imprese è condizione fondamentale che va garantita sia nei confronti del mercato USA che all'interno dello stesso mercato europeo. Significativo per la stabilità del continente europeo è anche l'altro tema della sezione relazioni esterne del Consiglio europeo, ovvero i Balcani occidentali e il sostegno del Consiglio europeo alle conclusioni del Consiglio affari generali in corso oggi a Bruxelles in materia di allargamento. L'attuale scenario internazionale ci impone di riflettere sul ruolo dell'Europa come attore globale, nella consapevolezza che eventuali vuoti strategici saranno riempiti da altri attori e questo, ovviamente, a partire dalle aree di nostro diretto interesse. Ciò vale, in particolare, per i Balcani occidentali la cui stabilizzazione rappresenta una priorità anche in termini di sicurezza per l'Italia e per l'intera Europa. Una prospettiva di adesione credibile rimane il più potente strumento a disposizione dell'Unione europea per tenere le Nazioni della regione ancorate ai nostri valori. È questa la posizione che il Governo ha ribadito in occasione del Vertice UE-Balcani dello scorso 6 novembre a Tirana, un Vertice che ha permesso di rafforzare l'azione e la visibilità dell'Unione europea nella regione, tra le più esposte alle conseguenze del conflitto ucraino così come all'influenza destabilizzante della Russia. In quest'ottica, occorre mantenere lo spirito generato dall'apertura dei processi negoziali con la Macedonia del Nord e l'Albania. Se c'è un'esigenza che accomuna tutti i popoli della regione dei Balcani occidentali è quella dell'integrazione europea e oggi più che mai mi rendo conto di come questa integrazione per questi Paesi passi attraverso una grande domanda di Italia. È un'opportunità che noi dobbiamo saper cogliere. Far avanzare concretamente il percorso europeo dei Paesi balcanici significa rendere l'Italia più centrale in Europa (Applausi dei deputati dei gruppi Fratelli d'Italia, Lega-Salvini Premier e Forza Italia-Berlusconi Presidente-PPE). Il Consiglio europeo riprenderà questo dibattito e, a nostro avviso, un risultato concreto più alla portata è la concessione dello status di candidato alla Bosnia-Erzegovina nel rispetto delle condizioni contenute nella raccomandazione della Commissione europea del 12 ottobre scorso. Si tratta essenzialmente di un segnale, ma molto importante per tutta la regione. Il Governo segue con preoccupazione le crescenti tensioni nelle zone settentrionali del Kosovo a maggioranza serba. Con la missione congiunta dei Ministri Tajani e Crosetto abbiamo affermato la nostra volontà di essere protagonisti e portatori di pace laddove da tanti anni operano le truppe italiane, che ringrazio, inquadrate nella missione KFOR (Applausi dei deputati dei gruppi Fratelli d'Italia, Lega-Salvini Premier, Forza Italia-Berlusconi Presidente-PPE e Azione-Italia Viva-Renew Europe). Condanniamo l'attacco alla missione EULEX e richiamiamo gli attori coinvolti a evitare reciproche provocazioni e ad aderire al pieno rispetto degli accordi vigenti.Il Consiglio europeo prevede una discussione anche sui rapporti tra l'UE e il Vicinato Sud, discussione tempestiva, perché l'aggressione russa all'Ucraina ha dimostrato, ancora una volta, quanto le due sponde del Mediterraneo siano profondamente interconnesse.I Paesi del Nordafrica subiscono ripercussioni concrete dal conflitto e queste ripercussioni, impattando su una situazione già fragile, amplificano il rischio di instabilità anche in termini di conseguenze sui flussi migratori. La rotta del Mediterraneo centrale è stata considerata per la prima volta prioritaria in un documento della Commissione europea. Non era mai accaduto e non sarebbe accaduto, se l'Italia non avesse posto con determinazione due questioni: il rispetto della legalità internazionale e la necessità di affrontare il fenomeno delle migrazioni a livello strutturale. Continuiamo a essere convinti che occorra passare dal dibattito sulla redistribuzione dei migranti a quello sulla difesa comune dei confini esterni dell'Unione (Applausi dei deputati dei gruppi Fratelli d'Italia e Lega-Salvini Premier). Serve un quadro di collaborazione basato su flussi legali e su un'incisiva azione di prevenzione e di contrasto di quelli irregolari, fermando le partenze e lavorando ad una gestione europea dei rimpatri. Con oltre 94.000 arrivi, l'Italia, insieme ad altri Stati di primo ingresso in Europa, sta sostenendo l'onere maggiore della protezione delle frontiere europee di fronte al traffico di esseri umani nel Mediterraneo. Non intendiamo fingere che vada bene così, anche perché quando leggo le notizie di scontri a fuoco tra le forze del Ministero libico e i trafficanti di esseri umani o quelle che raccontano di scafisti pronti a gettare le persone in mare di fronte agli imprevisti, mi convinco ancora di più - qualora ce ne fosse bisogno - che arricchire questi cinici schiavisti del terzo millennio nulla abbia a che fare con il concetto di solidarietà (Applausi dei deputati dei gruppi Fratelli d'Italia, Lega-Salvini Premier e Forza Italia-Berlusconi Presidente-PPE). Di fronte a un fenomeno di tale portata, che riguarda tanto i Paesi d'origine e transito quanto quelli di destinazione, è necessario responsabilizzare non solo l'Unione nel suo complesso, ma anche i Paesi della sponda Sud del Mediterraneo. Per questo crediamo che l'UE debba rilanciare un'effettiva attuazione degli impegni presi da tempo in tema di cooperazione migratoria con i nostri partner dell'Africa e del Mediterraneo, attraverso un loro maggior coinvolgimento nella prevenzione e nel contrasto al traffico di esseri umani. Il fianco Sud della sfida migratoria non è meno importante del fianco Est. Ci adopereremo perché i due fronti vengano affrontati con la stessa attenzione, cosa che non è avvenuta fin qui (Applausi dei deputati del gruppo Fratelli d'Italia). E anche qui l'Italia può e deve giocare un ruolo da protagonista. Come è emerso anche nel vertice dei Paesi mediterranei dell'UE di Alicante, occorre rafforzare la cooperazione con i Paesi del Mediterraneo nei settori al centro dell'attualità internazionale (energia, sicurezza alimentare, migrazioni) e garantire adeguati finanziamenti a favore del Vicinato Sud, con la dovuta priorità allo sforzo comune contro la migrazione illegale. Uno degli obiettivi principali dell'azione italiana nella regione euromediterranea è far evolvere la dimensione mediterranea della politica europea di vicinato, trasformandola in un vero e proprio partenariato mediterraneo che non si esaurisca nella recessione delle crisi e che non si limiti a rapporti bilaterali. La nostra Nazione è cerniera e ponte energetico naturale tra il Mediterraneo e l'Europa, in virtù della sua posizione geografica, delle sue infrastrutture e del prezioso contributo delle proprie imprese. L'obiettivo strategico che questo Governo intende perseguire è fare dell'Italia uno snodo energetico che colleghi tramite gasdotti - che in prospettiva dovranno trasportare idrogeno verde - ed elettrodotti la sponda Sud del Mediterraneo con il resto d'Europa.Voglio ricordare a questo proposito il recente via libera della Commissione europea allo stanziamento di 307 milioni di euro per cofinanziare la nuova interconnessione elettrica tra Italia e Tunisia, un'opera che sarà realizzata da Terna e della società tunisina STEG, che costituirà un nuovo corridoio energetico tra Africa ed Europa, favorendo la sicurezza dell'approvvigionamento energetico e l'incremento di produzione di energia da fonti rinnovabili. Attraverso progetti di cooperazione come questo, lavoriamo per fare dell'Italia la Nazione promotrice di un piano Mattei per l'Africa (Applausi dei deputati del gruppo Fratelli d'Italia), un modello virtuoso, di collaborazione e di crescita, tra Unione europea e Nazioni africane. Un approccio che, prendendo esempio da un grande italiano come Enrico Mattei, non sia predatorio nei confronti dei Paesi africani, ma collaborativo, fondato su uno sviluppo che garantisca crescita, dignità, lavoro, che costruisca le condizioni per difendere il diritto a non dover emigrare, piuttosto che il diritto a dover emigrare per forza sostenuto fin qui (Applausi dei deputati dei gruppi Fratelli d'Italia e Lega-Salvini Premier).Guardiamo, infine, con favore all'inserimento, nelle conclusioni del Consiglio europeo, di un segnale di condanna per le sentenze di pena capitale in Iran a seguito delle proteste nel Paese (Applausi dei deputati dei gruppi Fratelli d'Italia, Lega-Salvini Premier, Forza Italia-Berlusconi Presidente-PPE, Partito Democratico-Italia Democratica e Progressista e Azione-Italia Viva-Renew Europe). L'uso della forza contro dimostranti pacifici contro le donne da parte delle autorità iraniane è ingiustificabile e soprattutto inaccettabile (Applausi). Questo Governo sarà sempre impegnato per la difesa e il rispetto dei diritti umani e delle libertà fondamentali in Iran come nel resto del mondo. L'impegno del Governo, insomma e concludo, è dimostrare quanto l'Italia possa essere un valore aggiunto nel contesto europeo, stravolgendo la falsa narrazione di un'Italia che arrancherebbe, rappresenterebbe quasi un peso per l'Unione europea. Non solo noi siamo fondatori di questo processo di integrazione, non solo siamo centrali nelle dinamiche geopolitiche del continente: noi siamo una colonna indispensabile alla crescita economica e sociale dell'intera Europa. Questa è l'Italia che vogliamo rappresentare al Consiglio europeo con il sostegno del Parlamento italiano e con il mandato che ci darete oggi (Applausi dei deputati dei gruppi Fratelli d'Italia, Lega-Salvini Premier, Forza Italia-Berlusconi Presidente-PPE e di deputati del gruppo Misto – Deputati si levano in piedi).,. Grazie, Presidente. Io sarò abbastanza breve e nella replica mi atterrò alle materie all'ordine del giorno del Consiglio europeo. Intanto perché, ovviamente, quello che noi stiamo chiedendo a questo Parlamento è un mandato sulla discussione oggetto della giornata di giovedì, e, in secondo luogo, perché questo riguarda anche il tema delle risoluzioni presentate, sulle quali poi esprimerà il parere il Ministro Fitto.Ho visto che, all'interno delle risoluzioni, sono state inserite molte materie che non sono oggetto della discussione di dopodomani, sulle quali abbiamo difficoltà a dare un parere compiuto, perché esulano dalla materia della quale stiamo discutendo oggi. Nel Consiglio europeo di giovedì, per intenderci, non si parla di Patto di stabilità, di etichettatura dei prodotti, di agroalimentare, di packaging, di MES, a maggior ragione, non si parla di reddito di cittadinanza e di manovra finanziaria, come ho sentito in questo dibattito. Quindi, io mi atterrò alle materie che, invece, sono oggetto della discussione giovedì.Non entrerò nelle valutazioni politiche che sono state fatte da molti colleghi. Mi limito a osservare che – mettiamola così - è un po' bizzarro nello stesso dibattito essere accusati di essere troppo sovranisti e troppo mainstream (Applausi dei deputati del gruppo Fratelli d'Italia). Però, devo dire che, francamente, neanche mi stupisce, perché - vedete - penso che queste contraddizioni nella lettura del lavoro che stiamo facendo siano figlie delle etichette troppo semplicistiche che, per troppi anni, alcuni hanno tentato di affibbiarci e che, alla prova dei fatti, stanno tornando indietro come dei boomerang. Perché è corretto quello che dice il collega Rotondi, che ringrazio. Noi non scimmiottiamo nessuno (Applausi dei deputati del gruppo Fratelli d'Italia), non ci rifacciamo ad alcun modello. E la nostra storia, la nostra cultura e la nostra linea politica sono troppo profonde per essere inserite nelle etichette semplicistiche con le quali, troppe volte, si tenta di leggere la politica italiana. Quindi, comprendo la ragione per la quale per alcuni sia difficile caratterizzare il lavoro che stiamo facendo.Dopodiché, sono contenta di osservare che non esistono - non ci sono stati nel dibattito - rilievi critici, in particolare, circa molte materie oggetto della mia relazione: la politica italiana verso i Balcani occidentali, il tema di un maggiore ruolo dell'Italia nel Mediterraneo, la strategia dell'Italia - che questo Governo vuole imprimere - di essere configurata sempre più come un hub di approvvigionamento energetico dell'intera Europa. Infatti, nella situazione drammatica nella quale ci troviamo, soprattutto sul tema energetico, io credo che siano nascoste anche occasioni che noi dobbiamo saper cogliere. Si sa che noi italiani siamo bravissimi di fronte alle criticità e alle difficoltà a trasformare quelle criticità e quelle difficoltà anche in opportunità, ed è quello che tentiamo di fare. Non ci sono stati rilievi critici sul tema della politica di difesa in ambito UE, sul tema del rapporto con l'Alleanza atlantica.Io mi limito a fare alcune rapide valutazioni sulle questioni oggetto di maggiore dibattito e anche, ovviamente, di appunti critici. Partiamo dal tema dell'energia. Noi - l'ho detto e lo ribadisco - siamo pronti a fare tutto quello che c'è da fare per fermare la speculazione sui prezzi dell'energia. Ovviamente, da questo punto di vista, mi pare che siamo d'accordo sul fatto che gli unici interventi davvero efficaci e davvero risolutivi debbano arrivare dall'Unione europea. Anche su questo punto qualcuno ha detto: avete cambiato idea. No, non abbiamo cambiato idea. Abbiamo sempre sostenuto la stessa tesi, e cioè che l'Europa dovesse occuparsi delle grandi materie strategiche, delle quali non sempre si è occupata, piuttosto che occuparsi delle questioni più prossime alla quotidianità dei cittadini che, invece, andavano lasciate alla competenza degli Stati nazionali (Applausi dei deputati del gruppo Fratelli d'Italia), ovvero quello che c'è scritto nei Trattati: il principio di sussidiarietà; non si occupi Bruxelles di quello di cui può meglio occuparsi Roma; non venga lasciata Roma da sola di fronte a ciò di cui non può occuparsi efficacemente.La materia del contrasto alla speculazione è esattamente una materia sulla quale gli Stati nazionali hanno maggiore difficoltà a occuparsi e, forse, si dovrebbe notare, colleghi, che un'Europa, che è sempre stata solerte e veloce, molto spesso, a occuparsi di materie delle quali probabilmente gli Stati nazionali si potevano occupare con la stessa efficacia, oggi, tarda ad affrontare una situazione che per noi è epocale, strategica, ma non per noi italiani, per l'Europa nel suo complesso, per quello che dicevo nella mia relazione introduttiva, per la sua capacità di dare risposte di fronte a sfide internazionali, a muoversi come attore politico globale.Su questo, oggi, abbiamo difficoltà e abbiamo difficoltà perché, come sappiamo, per la difesa degli interessi alcuni Stati nazionali, segnatamente non quelli definiti sovranisti - lo ripeto, segnatamente non quelli definiti sovranisti - fin qui, mandano avanti la trattativa. Quindi, segnalo che non c'è alcuna novità rispetto a quello che abbiamo detto finora. Ora, io su questo mi riservo, nella replica di domani che farò al Senato della Repubblica, di offrire qualche elemento in più, perché voi sapete che c'è una trattativa aperta; l'ho detto, oggi è convocato il Consiglio europeo sull'energia ed io sono in contatto, ovviamente, con il Ministro Pichetto Fratin, che sta rappresentando il Governo in questa riunione, la trattativa è in corso, oggi, e ovviamente domani, sulla base di quello che dovesse emergere dalla riunione di oggi, avremo ulteriori elementi. Come ho detto e ripeto, noi siamo anche pronti a intervenire a livello nazionale se le misure europee - cosa che non auspichiamo - dovessero ulteriormente tardare o dovessero rivelarsi inefficaci.Intanto, come avete visto, noi stiamo facendo tutto il possibile per mettere in sicurezza le nostre imprese e le nostre famiglie: 30 miliardi di euro sono stati liberati in un mese di governo e sono stati utilizzati per mettere in sicurezza famiglie e imprese sul tema del caro energia; ma non solo; io sono fiera del lavoro che abbiamo fatto, ad esempio, con la norma che consente di tornare a produrre gas nazionale, in cambio della possibilità di fornire quel gas a prezzi calmierati alle aziende italiane energivore (Applausi dei deputati del gruppo Fratelli d'Italia), che significa lavorare sulla propria indipendenza, vuol dire diversificare gli approvvigionamenti e vuol dire mettere in sicurezza il tessuto produttivo. Sono molte le iniziative che da questo punto di vista stiamo portando avanti. Intendiamo andare avanti, ovviamente, sul tema del mix energetico, cioè sul tema di una diversificazione sempre maggiore sia delle fonti di approvvigionamento sia dell'energia.Dopodiché, la questione migratoria è stata richiamata da più di un intervento e si torna sul tema dei ricollocamenti. Però, a me pare di aver detto, nella mia relazione, che considero che i ricollocamenti - e anche su questo ho sempre sostenuto la stessa cosa e ho sempre pensato alla stessa maniera - non siano la soluzione a questo problema, per varie ragioni. La prima ragione, la più importante, se vogliamo, è proprio di banale carattere matematico; allora, io penso che tutti in quest'Aula sappiate - e sappiamo - che il regolamento di Dublino, per intenderci, riguarda solamente rifugiati secondo la Convenzione di Ginevra, e chi ha diritto alla protezione sussidiaria e, quindi, i richiedenti asilo che hanno credibili opportunità di ottenere queste forme di protezione; non riguarda i migranti economici e non riguarda neppure chi può ottenere la protezione speciale, cioè quella che un tempo si chiamava protezione umanitaria, che era stata prevista dall'Italia. Quindi, i ricollocamenti riguardano, in base ai dati storici, meno del 30 per cento di chi è sbarcato da noi. Ora, perché dico che è un fatto matematico? La Polonia, da sola, dà accoglienza a un milione di profughi ucraini; la Repubblica Ceca, da sola, dà accoglienza a circa 500 mila profughi ucraini; l'Italia, quest'anno, ha fatto entrare 94 mila migranti e, proprio lavorando a dati ampi, meno del 30 per cento di queste persone, cioè meno di 30 mila persone avrebbero diritto a essere ricollocate, secondo il regolamento di Dublino. Siete sicuri che, pallottoliere alla mano, questa sia la soluzione per l'Italia? Io credo che questa non sia la soluzione per l'Italia (Applausi dei deputati dei gruppi Fratelli d'Italia, Lega-Salvini Premier e Forza Italia-Berlusconi Presidente-PPE); continuo a ritenere che la soluzione per l'Italia sia distinguere profughi e migranti illegali, trattare le due cose in maniera diversa, perché quando si mettono sulle stesso piano si rischia - diciamo così - di penalizzare chi ha più bisogno di aiuto.Voglio dire un'altra cosa, mi rivolgo al collega del MoVimento 5 stelle Silvestri che dice: con la vostra politica verso la Francia, la Francia ha lasciato 3 mila migranti nel nostro Paese. Sa, collega, quante persone entrate in Italia sono state ricollocate in Francia, quest'anno? Sono 38, più 57 in Germania; 117 persone in totale, su 94 mila persone entrate quest'anno (Applausi dei deputati dei gruppi Fratelli d'Italia, Lega-Salvini Premier e Forza Italia-Berlusconi Presidente-PPE). Temo che questa non sia la soluzione al problema, colleghi, e i dati, purtroppo, danno ragione a questa posizione. E in cambio di cosa noi abbiamo ricollocato 38 persone in Francia e 57 persone in Germania, in cambio di cosa? Della previsione che l'Italia sia l'unico porto di sbarco possibile in Europa.Ora, questo voglio chiederlo ai colleghi della sinistra, che sono storicamente favorevoli a una politica di piena accoglienza: non vi ha colpito la reazione francese di fronte alla prima nave di una ONG che sbarcava migranti in Francia? Non vi è sembrata strana (Commenti)? Perfetto, quindi voi siete d'accordo sul fatto che l'Italia debba essere tenuta a fare, per conto dell'Europa, quello che tutti gli altri non sono disposti a fare (Applausi dei deputati dei gruppi Fratelli d'Italia, Lega-Salvini Premier e Forza Italia-Berlusconi Presidente-PPE)! Io non sono d'accordo; credo che in Europa debbano valere gli stessi diritti e gli stessi doveri per tutti, non penso che l'Italia debba fare da sola ciò che gli altri non sono disponibili a fare! È un fatto che esula dal tema dell'immigrazione, è un fatto che esula dal tema specifico dell'immigrazione e dalla posizione che si può avere in tema di immigrazione; è il fatto di riconoscere che tutti quanti devono essere messi nelle stesse condizioni.Allora, poiché io ritengo che la soluzione che può mettere tutti d'accordo, come da sempre sosteniamo, sia fermare le partenze e difendere i confini esterni dell'Unione europea, credo che su ciò si debba lavorare. Credo che non sia una soluzione dire che l'Italia debba essere l'unico porto di sbarco in Europa e poi che su 100 mila persone che entrano se ne prendano 30, nelle altre Nazioni (Applausi dei deputati del gruppo Fratelli d'Italia), perché credo che l'Italia, di fronte a questo, si troverà in difficoltà; mentre continuo a essere assolutamente d'accordo e solidale sulla massima accoglienza dei profughi e sul sostegno che, come ho detto, stiamo garantendo anche noi, e siamo sempre disposti a fare di più.Dopodiché, passiamo alla vicenda ucraina. Ovviamente, io ho ascoltato molti interventi che richiamano la necessità di lavorare per arrivare a una soluzione del conflitto, l'ho detto in apertura del mio intervento, lo condivido, ovviamente, penso che tutti ci rendiamo conto del domino, come dicevamo, di conseguenze che il conflitto in Ucraina ha generato.Credo che tutti quanti vogliamo lavorare perché quel conflitto si risolva, ma, come ho anche ribadito nella relazione introduttiva, lavorando su una pace giusta, perché - vedete - anche qui si è detto: la soluzione è fermarsi - fermarsi - e arrivare alla pace. Ok, siccome il tema mi interessa, mancano ancora le dichiarazioni di voto, vorrei chiedere, per il tramite del Presidente Fontana, a chi interverrà e che sostiene questa tesi, di scendere un po' più nel concreto, cosicché possa giudicare meglio i contorni della proposta. Cerco di entrare un po' nel concreto: si propone di riconoscere alla Russia i territori invasi o annessi? Sì o no? Si propone il ritiro pacifico delle truppe russe dall'Ucraina, e, se sì, se mi si dice come si pensa di convincerli, oppure si propone che l'Ucraina si arrenda e sia instaurato a Kiev un Governo gradito alla Russia? Queste, oggi, nella condizione nella quale ci troviamo, sono le concrete ipotesi di uno scenario, figlie di un “fermarsi”, fermiamoci e arriviamo alla pace. Altrimenti, temo che rimanga solamente l'opzione che abbiamo tentato di raccontare. C'era un tentativo di invasione, si pensava che sarebbe stata facile quell'invasione; se quell'invasione fosse riuscita facilmente, noi oggi non avremmo una situazione di pace, ma una situazione di guerra potenzialmente più ampia anche all'interno del continente europeo. Le cose non sono andate così, e ricordo quando qualcuno sosteneva: non bisogna mandare le armi all'Ucraina, perché gli ucraini sono troppo deboli, è inutile. Invece, il coraggio e la determinazione del popolo ucraino hanno dimostrato che inutile non era (Applausi)! E se oggi c'è una possibilità - grazie al fatto che le forze in campo sono in una situazione di stallo - di aprire un tavolo di trattative è perché la comunità internazionale è intervenuta, signori, perché, certo, la pace la vogliamo tutti. Il punto è come ci si arriva, altrimenti si sta solamente - me lo consentite - facendo propaganda sulla pelle di una Nazione e della sua libertà ed anche sulla pelle della credibilità italiana, che è tema al quale, come sapete, io tengo molto (Applausi dei deputati dei gruppi Fratelli d'Italia, Lega-Salvini Premier e Forza Italia-Berlusconi Presidente-PPE). Queste sono le risposte che ritengo di dover dare in base a quelle che sono le questioni oggetto del Consiglio europeo di giovedì. Vi ringrazio (Applausi dei deputati dei gruppi Fratelli d'Italia, Lega-Salvini Premier, Forza Italia-Berlusconi Presidente-PPE e Noi Moderati (Noi con l'Italia, Coraggio Italia, UDC, Italia al Centro)-MAIE - Deputati si levano in piedi). 
