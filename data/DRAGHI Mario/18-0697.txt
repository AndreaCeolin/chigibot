,. Signor Presidente, onorevoli deputate e deputati, l'informativa di oggi intende approfondire i principali aspetti legati alla guerra in Ucraina. In particolare, mi soffermerò sulla situazione militare sul terreno, sulle conseguenze del conflitto dal punto di vista umanitario, alimentare, strategico, sullo sforzo italiano di sostegno all'Ucraina, sulle sanzioni nei confronti della Federazione Russa, sulle iniziative negoziali in corso e sull'azione del Governo in tema di diversificazione delle forniture energetiche e di aiuto alimentare ai Paesi più vulnerabili.La guerra in Ucraina è giunta al suo ottantacinquesimo giorno. La speranza da parte dell'esercito russo di conquistare vaste aree del Paese in tempi brevi si è scontrata con la convinta resistenza da parte del popolo ucraino. La Federazione Russa si è ritirata da ampie porzioni del terreno ucraino per concentrare le sue forze nell'area orientale del Paese. Anche qui l'avanzata russa procede molto più lentamente del previsto. Nell'ultima settimana, le forze ucraine hanno ripreso il controllo di Charkiv, nell'est del Paese, la seconda città per popolazione in Ucraina. L'esercito ucraino ha finora respinto i tentativi da parte russa di attraversare il fiume Severskij Donec e, quindi, di accerchiare Severodonetsk, a circa 100 chilometri a nord-ovest di Lugansk. Nel sud-est dell'Ucraina l'offensiva russa si è trasformata in un'occupazione militare. A Cherson le forze russe hanno lasciato alla guardia nazionale russa il presidio dell'area. Il 1° maggio la città ha adottato il rublo russo ed è stata agganciata alla rete di telecomunicazioni russa Rostelecom: un segnale di progressivo radicamento della Russia nell'area. L'attività dell'aviazione e i lanci missilistici russi continuano su Mariupol e nell'area del Donbass. Secondo lo stato maggiore ucraino le forze russe stanno cercando di annettere nuovi territori negli oblast di Donetsk e Lugansk. Il costo dell'invasione russa in termini di vite umane è terribile. Le ricostruzioni con immagini satellitari hanno individuato 9 mila corpi in quattro fosse comuni nei dintorni della città di Mariupol. La scorsa settimana sono state ritrovate fosse comuni a Kiev, dopo quelle scoperte in altri luoghi liberati dall'occupazione russa, ad esempio, a Bucha e a Borodjanka. L'Italia ha offerto il suo sostegno al Governo ucraino per indagare su possibili crimini di guerra. In questo contesto, la nostra ambasciata ha ripreso, comunque, le sue attività a Kiev. Ringrazio ancora una volta l'ambasciatore Zazo e tutto il personale dell'ambasciata (Applausi) per lo spirito di servizio, la professionalità e il grande coraggio dimostrati. Al 3 maggio il numero di sfollati interni è arrivato a 7,7 milioni di persone. Secondo l'Alto commissario per i rifugiati delle Nazioni Unite, circa 6 milioni di persone, soprattutto donne e minori, hanno lasciato l'Ucraina dall'inizio delle ostilità per andare in Paesi vicini. Se si sommano queste due cifre, sono quasi 14 milioni i residenti in Ucraina che hanno dovuto lasciare le loro case, quasi un cittadino su tre. Oltre 116 mila ucraini sono arrivati in Italia, di cui 4 mila minori non accompagnati. Sinora abbiamo inserito circa 22.792 studenti ucraini nelle scuole italiane. Desidero ringraziare il Ministro Bianchi, il personale della scuola e tutte le bambine e i bambini per questa meravigliosa manifestazione di amore (Applausi) e di efficienza collettiva. Voglio anche ringraziare la Protezione civile, gli enti del Terzo settore e tutti i cittadini italiani che sono impegnati nell'accoglienza dei rifugiati. L'Italia è orgogliosa di voi, della vostra umanità, della vostra solidarietà, della vostra accoglienza (Applausi). Alla crisi umanitaria dovuta all'invasione russa rischia ora di aggiungersi una crisi alimentare. Russia e Ucraina sono tra i principali fornitori di cereali a livello globale. Da soli sono responsabili di più del 25 per cento delle esportazioni globali di grano e 26 Paesi dipendono da loro per più di metà del loro fabbisogno. Le devastazioni belliche hanno colpito la capacità produttiva di vaste aree dell'Ucraina. A ciò si aggiunge il blocco, da parte dell'esercito russo, di milioni di tonnellate di cereali nei porti ucraini del Mar Nero e del Mar d'Azov.La guerra in Ucraina minaccia la sicurezza alimentare di milioni di persone, anche perché si aggiunge alle criticità già emerse durante la pandemia. L'indice dei prezzi dei prodotti alimentari è salito nel corso del 2021 e ha toccato a marzo i massimi storici. La riduzione delle forniture di cereali e il conseguente aumento dei prezzi rischia di avere effetti disastrosi, in particolare per alcuni Paesi dell'Africa e del Medio Oriente dove cresce il pericolo di crisi umanitarie ma anche di crisi politiche e sociali. La guerra ha avuto anche degli effetti significativi sul mercato energetico aumentando l'incertezza. In realtà, i prezzi del gas erano già alti prima della guerra, però l'incertezza generale sulla sicurezza degli approvvigionamenti è certamente aumentata. A causa delle difficoltà tecniche legate al conflitto, è stato interrotto il flusso di gas russo verso l'Europa attraverso il gasdotto Sokharanivka, da cui passa circa un terzo del totale. I prezzi restano a livelli molto alti rispetto ai valori storici e sono anche soggetti a forte volatilità.Fin dall'inizio dell'invasione il Governo si è mosso con convinzione per sostenere l'Ucraina. Abbiamo stanziato oltre 800 milioni di euro nell'assistenza per i profughi. Circa 300 milioni fanno parte dell'ultimo “decreto Aiuti”. Rafforziamo la capacità di accoglienza dei rifugiati e forniamo ai profughi l'accesso all'assistenza sanitaria pubblica.Siamo un Paese ospitale. Lo stiamo dimostrando e intendiamo continuare a farlo.L'Italia ha inoltre stanziato 110 milioni di euro in sovvenzioni al bilancio generale del Governo ucraino per la gestione dell'emergenza, a cui si aggiungono fino a 200 milioni in prestiti. Finanziamo con 26 milioni di euro le attività di varie organizzazioni internazionali attive in Ucraina e anche nei Paesi limitrofi. Nel quadro del meccanismo europeo di protezione civile è stato organizzato un trasporto umanitario di circa 20 tonnellate di materiali umanitari della cooperazione italiana e il servizio della Protezione civile ha donato beni come letti da campo, tende, medicinali e apparecchiature mediche all'Ucraina, ma ha offerto assistenza anche a Slovacchia e a Moldova.Per impedire che la crisi umanitaria continui ad aggravarsi dobbiamo raggiungere il prima possibile un cessate il fuoco e far ripartire con forza i negoziati. È la posizione dell'Italia ed è un'aspirazione europea che ho condiviso con il Presidente Biden e con i leader politici del Congresso durante la mia recente visita a Washington.In questi incontri ho riscontrato un apprezzamento universale per la solidità della posizione italiana fermamente ancorata nel campo transatlantico e nell'Unione europea (Applausi dei deputati dei gruppi MoVimento 5 Stelle, Lega-Salvini Premier, Partito Democratico, Forza Italia-Berlusconi Presidente, Italia Viva, Coraggio Italia, Liberi e Uguali e di deputati del gruppo Misto). È questa posizione che ci permette di essere in prima linea, con credibilità e senza ambiguità, nella ricerca della pace. Da questo punto di vista il colloquio del Capo del Pentagono Austin con il Ministro della Difesa russo Shoigu, avvenuto il 13 maggio, rappresenta un segnale incoraggiante. Si tratta della prima telefonata dall'inizio della guerra.Nella giornata di ieri la Federazione russa ha comunicato al nostro ambasciatore a Mosca l'espulsione di 24 diplomatici italiani. È un atto ostile che ricalca decisioni simili prese nei confronti di altri Paesi europei e che risponde a espulsioni di diplomatici russi da parte dell'Italia e di altri Stati membri dell'Unione europea. È essenziale, comunque, tenere aperti i canali diplomatici con la Federazione russa, perché è soltanto da questi canali che potrà emergere una soluzione negoziale. L'Italia si muoverà a livello bilaterale e insieme ai partner europei e agli alleati per cercare ogni possibile opportunità di mediazione, ma dovrà essere l'Ucraina e nessun altro a decidere che pace accettare (Applausi dei deputati dei gruppi MoVimento 5 Stelle, Lega-Salvini Premier, Partito Democratico, Forza Italia-Berlusconi Presidente, Italia Viva, Coraggio Italia, Liberi e Uguali e di deputati del gruppo Misto).A fine giugno si terrà il Consiglio europeo in cui affronteremo anche la questione dell'adesione dell'Ucraina all'Unione europea. Come ho detto già in quest'Aula, l'Italia è favorevole al suo ingresso. A inizio luglio sarò ad Ankara per il vertice bilaterale con la Turchia, il primo di questo tipo in dieci anni. In questo incontro discuteremo delle prospettive negoziali e diplomatiche del conflitto, oltre ovviamente al rafforzamento dei rapporti tra Italia e Turchia.Se oggi possiamo parlare di un tentativo di dialogo è grazie al fatto che l'Ucraina è riuscita a difendersi in questi mesi di guerra (Applausi dei deputati dei gruppi MoVimento 5 Stelle, Lega-Salvini Premier, Partito Democratico, Forza Italia-Berlusconi Presidente, Italia Viva, Coraggio Italia, Liberi e Uguali e di deputati del gruppo Misto). L'Italia continuerà a sostenere il Governo ucraino nei suoi sforzi per respingere l'invasione russa; lo faremo in stretto coordinamento con i nostri partner europei. Ne va non solo della solidità del nostro legame transatlantico ma anche della nostra lealtà verso l'Unione europea (Applausi). Il Governo ha riferito più volte sul tema al Comitato parlamentare per la sicurezza della Repubblica, che ha sempre riscontrato la coerenza del sostegno offerto rispetto alle indicazioni e agli indirizzi dettati dal Parlamento. Al tempo stesso, dobbiamo continuare a mantenere alta la pressione sulla Russia, attraverso le sanzioni, per portare Mosca al tavolo dei negoziati. Le misure restrittive fin qui approvati dall'Unione Europea e dal G7 hanno già avuto un impatto significativo sull'economia russa, che sarà ancora più forte nei prossimi mesi ed è  previsto che, durante l'estate, acquisisca forse il suo massimo impatto.Secondo le previsioni del Fondo monetario internazionale, il prodotto interno lordo russo calerà dell'8,5 per cento quest'anno e il tasso di inflazione raggiungerà il 21,3 per cento. L'indice della Borsa di Mosca ha perso un terzo del valore rispetto a metà febbraio prima dell'invasione e, per fermare la fuga dei capitali, la Banca centrale russa ha aumentato i tassi di interesse al 14 per cento e ha introdotto tutta una serie di controlli sui movimenti di capitali e decisioni amministrative di vario tipo per impedire e controllare soprattutto i deflussi. l'Unione europea è al lavoro sul sesto pacchetto di sanzioni che l'Italia sosterrà con convinzione. La lista di interventi comprende misure legate al petrolio, restrizioni per alcuni istituti finanziari e l'ampliamento della lista degli individui sanzionati.L'attività di deterrenza nei confronti della Russia comprende anche l'intensificarsi delle operazioni dell'Alleanza atlantica. Il comandante supremo alleato ha rafforzato il livello di risposta lungo il fianco orientale, uno sforzo a cui l'Italia contribuisce con 2.500 unità. Nel medio periodo, siamo pronti a rafforzare ulteriormente il nostro contributo in Ungheria e Bulgaria, rispettivamente con 250 e 750 unità, in linea con l'azione dei nostri alleati. Valutiamo infine la possibilità di sostenere la Romania nelle attività di sminamento marittimo nel Mar Nero e la Slovacchia nella difesa antiaerea.Il crescere della minaccia russa ha spinto la Svezia e la Finlandia a fare domanda per aderire alla NATO: l'Italia appoggia con convinzione questa richiesta, come ho avuto modo di dire ieri alla Premier finlandese, Sanna Marin, durante il nostro incontro bilaterale (Applausi). E' necessario affiancare alla NATO una vera e propria difesa comune europea complementare all'Alleanza atlantica. Il primo passo deve essere però la razionalizzazione della spesa militare in Europa, la cui distribuzione è sicuramente inefficiente. Nel mio recente intervento al Parlamento europeo di Strasburgo ho lanciato la proposta di una conferenza europea che abbia l'obiettivo di iniziare un coordinamento per i nostri investimenti in sicurezza. Ma migliorare le nostre capacità di difesa non basta per costruire una pace duratura e una coesistenza pacifica. Come dichiarato dal Presidente Mattarella, nel lungo termine, servirà anche uno sforzo creativo per arrivare a una conferenza internazionale sul modello degli accordi di Helsinki del 1975 (Applausi). Una volta ottenuto il cessate il fuoco e conclusi i negoziati tra Kiev e Mosca, occorrerà costruire un quadro internazionale “rispettoso e condiviso”, usando le parole del Presidente Mattarella. Questa Conferenza dovrà avere l'obiettivo, come fu per Helsinki, di avvicinare i Paesi che oggi sono distanti e rendere duraturo il processo di distensione. Tra i princìpi di Helsinki c'erano il rispetto del diritto all'autodeterminazione dei popoli, il non ricorso alla minaccia o all'uso della forza contro l'integrità territoriale e l'indipendenza politica di qualsiasi Stato. Sono valori con cui l'Italia si identifica pienamente e sono valori che vogliamo vedere al centro della vita del continente europeo e del mondo. Il Governo ha intenzione di continuare a impegnarsi per far fronte anche alle altre crisi che derivano o sono aggravate dalla guerra in Ucraina. Il conflitto ha messo in luce le fragilità della politica energetica italiana degli ultimi anni e reso ancora più evidente la necessità di diversificare i nostri fornitori. Ci siamo mossi rapidamente per ridurre la quota di gas naturale che importiamo dalla Russia, che nel 2021 è stata circa il 40 per cento del totale. Il nostro obiettivo è non solo incrementare le forniture di gas naturale, di cui abbiamo bisogno come combustibile di transizione - e qui voglio ripetere “di transizione” -, ma anche investire in questi Paesi per aumentare la produzione di energia rinnovabile. L'intesa che abbiamo firmato ad aprile con l'Algeria, ad esempio, prevede un sostegno allo sviluppo di energia rinnovabile e di tecnologie innovative a basse emissioni di carbonio. Prevede inoltre lo sviluppo di progetti di reti di trasmissione dell'energia elettrica in Algeria e di interconnessione elettrica tra Italia e Algeria. Il Governo si è poi mosso con la massima determinazione per eliminare i vincoli burocratici che limitano l'espansione delle rinnovabili in Italia. Continueremo a farlo, continueremo a cercare di abbattere questi vincoli. L'energia rinnovabile resta, infatti, l'unica strada per affrancarci dalle importazioni di combustibili fossili e per raggiungere un modello di crescita davvero sostenibile. Le stime del Governo indicano che potremmo renderci indipendenti dal gas russo nel secondo semestre del 2024. I primi effetti si vedranno però già a fine 2022, cioè alla fine di quest'anno. Durante la mia visita a Washington ho condiviso con il Presidente Biden la strategia energetica italiana e ci siamo detti d'accordo sull'importanza di preservare gli obiettivi sul clima, un impegno che l'Italia intende mantenere. Il Governo ha adottato misure molto significative per tutelare le imprese e le famiglie dai rincari energetici. I provvedimenti ammontano a 30 miliardi di euro solo per quest'anno, per mitigare gli aumenti dei prezzi dei carburanti e moderare le bollette. Abbiamo destinato i nostri aiuti soprattutto alle fasce più vulnerabili della popolazione, in particolare le famiglie a basso reddito e abbiamo aiutato i settori produttivi più in difficoltà, come le imprese ad alta intensità energetica. Ora, però, è importante che si trovino, a livello europeo, soluzioni strutturali, che superino le distorsioni presenti nei mercati dell'energia. La Commissione europea ha presentato ieri il Piano RePower EU, che sarà al centro del prossimo Consiglio europeo straordinario. Ma c'è bisogno di risposte coraggiose e immediate per alleviare l'impatto della crisi sulle nostre economie. Dobbiamo poi agire con la massima urgenza per evitare che il conflitto in Ucraina provochi crisi alimentari. Durante la mia recente visita negli Stati Uniti, ho discusso con il Presidente Biden dell'urgenza di un'azione coordinata, un tema sollevato anche dalla Presidenza tedesca del G7. Al Presidente ho chiesto sostegno per un'iniziativa condivisa tra tutte le parti, che sblocchi immediatamente i milioni di tonnellate di grano bloccate nei porti del Sud dell'Ucraina. Qui, nella sostanza, occorrerebbe lasciare passare le navi che portano questo grano e per far questo ci si dice che il porto è stato minato. Quindi, occorrerebbe organizzare una collaborazione tra Federazione Russa e Ucraina per poter far uscire queste navi perché arrivino a portare questi grani alle popolazioni più povere del mondo. La settimana scorsa, la Commissione ha presentato un piano per realizzare corridoi di solidarietà che facilitino il passaggio di merci da e per l'Ucraina. L'Italia ha promosso un dialogo ministeriale con i Paesi del Mediterraneo, in collaborazione con la FAO, per delineare delle misure di intervento per la regione; analoghe iniziative sono state intraprese dalla Germania, dalla Francia, dagli Stati Uniti. Voglio, infine, ringraziare il Parlamento, la maggioranza e anche la principale forza di opposizione, per il sostegno che avete dato al Governo nell'affrontare questa crisi. La risoluzione, approvata a larghissima maggioranza, che ha impegnato il Governo, tra l'altro, a sostenere, dal punto di vista, umanitario, finanziario e militare l'Ucraina, a tenere alta la pressione sulla Russia, anche attraverso sanzioni, a ricercare una soluzione negoziale, ha guidato in modo molto chiaro l'azione di Governo e ha rafforzato la nostra posizione a livello internazionale (Applausi). Il Governo intende continuare a muoversi nel solco di questa risoluzione (Applausi dei deputati dei gruppi MoVimento 5 Stelle, Lega-Salvini Premier, Partito Democratico, Forza Italia-Berlusconi Presidente, Italia Viva, Coraggio Italia, Liberi e Uguali e di deputati del gruppo Misto). 