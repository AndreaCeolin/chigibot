(M5S). Presidente, onorevoli colleghi, posso dirlo? Sono rimasto sorpreso da cotanto entusiasmo: vedere tutte le forze di maggioranza unirsi, dopo l'intervento del capogruppo Foti, in un applauso liberatorio. Ma liberatorio per chi ? Lo spirito di corpo, l'ideologia, se debole, soprattutto se debole, fa male, vi fa male, perché ci impedisce di gettare uno sguardo, alle prese con i nostri Regolamenti, su quello che succede fuori. E fuori cosa succede? Mi ha molto colpito la storia di un annuncio in un bar: offresi lavoro per un barista con esperienza, , a 3,8 euro l'ora. Fuori, se guardassimo fuori, troveremmo rincari dei beni superiori al 10 per cento, rate di mutuo che ormai sfiorano il 75 per cento, un caro carburante che vi ha lasciato pressoché indifferenti e gli stipendi di famiglie e lavoratori che, rispetto a 14 anni fa - parliamo di stipendi reali -, sono più bassi. E, di fronte a tutto questo, la politica cosa dovrebbe fare? Tutti noi, oggi, in quest'Aula, cosa dovremmo fare? Dovremmo interrogarci per una soluzione che non è risolutiva, che non è certo la soluzione di tutti i problemi del mercato del lavoro, ma è assolutamente necessaria. Dovremmo guardare in faccia questa realtà, mettere da parte bandiere, mettere da parte rivalità  e dire con forza, tutti insieme, che l'Italia non può rimanere tra gli unici 5 Paesi, su 27, che ancora non hanno un salario minimo.Dovremmo far questo, ma non sta accadendo. Perché? Perché queste forze di maggioranza e questo Governo hanno deciso di voltare le spalle agli italiani (Commenti dei deputati del gruppo Fratelli d'Italia). E, attenzione, hanno deciso di illuderli, con la prossima manovra, che Giorgia Meloni ha detto regalerà 100 euro in busta paga, quando, invece, non ci sarà un euro in più, perché si tratta di confermare quanto prendono oggi. Nulla di più (Applausi dei deputati dei gruppi MoVimento 5 Stelle e Partito Democratico-Italia Democratica e Progressista).Vedete, io e la mia forza politica siamo anche molto duri, intransigenti verso le politiche economiche e sociali di questo Governo. Siamo molto duri sulle scelte sbagliate di Giorgia Meloni, ma c'è una cosa peggiore delle scelte sbagliate: c'è la volontà deliberata di nascondersi, tirando in ballo altri, senza mettere la faccia sulle proprie scelte (Applausi dei deputati dei gruppi MoVimento 5 Stelle e Partito Democratico-Italia Democratica e Progressista). Giorgia Meloni è stata scelta per decidere, vi siete vantati di un Governo politico, non per far decidere al CNEL di Brunetta (Applausi dei deputati dei gruppi MoVimento 5 Stelle, Partito Democratico-Italia Democratica e Progressista e Alleanza Verdi e Sinistra)!Quest'Aula, al di là dei Regolamenti, voi la state svuotando e, sostanzialmente, calpestando. Siamo stati mesi in Commissione lavoro: i nostri colleghi, tutti, hanno lavorato alacremente. Il presidente della Commissione Rizzetto ha detto che adesso c'è stato un ciclo ampio di audizioni, anche del CNEL (Applausi dei deputati del gruppo MoVimento 5 Stelle). E adesso che cosa volete fare?Volete buttare la palla in tribuna, servendovi del CNEL di Brunetta di cui avete riscoperto l'essenzialità nell'ambito delle Istituzioni del nostro Paese, e affidate al rimpallo tra CNEL e rinvio in Commissione la realizzazione del delitto perfetto contro una misura di civiltà. Anziché votare il salario minimo, ci state chiedendo di rispedire questa proposta in Commissione per farla morire lì. È questo il vostro obiettivo, ma non ve lo consentiremo, non vi consentiremo rinvii e meline (Applausi dei deputati del gruppo MoVimento 5 Stelle - Commenti dei deputati del gruppo Fratelli d'Italia). Basta schiaffi a quest'Aula, basta schiaffi ai colleghi che hanno lavorato in Commissione lavoro! E guardate che i dati di realtà, come sempre, superano questa vostra sfrontatezza, questa vostra imprudenza, perché forse non avete seguito con attenzione il dibattito giurisprudenziale: già la Cassazione ha detto chiaramente che la contrattazione collettiva non basta per la giusta retribuzione. Quando poi ci lamentiamo che i giudici invadono lo spazio della politica, voi sarete i responsabili (Applausi dei deputati dei gruppi MoVimento 5 Stelle e Partito Democratico-Italia Democratica e Progressista). Nel momento in cui vi parlo, mi portano notizie di sentenze, da ultimo quella del tribunale di Bari, che ha giustamente detto che un salario di 5 euro non è compatibile con l'articolo 36 della Costituzione. Sapete cosa significa? Che con queste sentenze i lavoratori, non avendo risposta dalla politica, la troveranno dai giudici e non vi lamentate di questo scavalcamento (Applausi dei deputati dei gruppi MoVimento 5 Stelle e Partito Democratico-Italia Democratica e Progressista)…(M5S). È il tempo delle decisioni, siamo tutti pagati per questo e siamo pagati tutti bene per decidere. Quindi, scegliete: salario minimo legale “sì”, o salario minimo legale “no”, ma non vi nascondete, anche perché…(M5S). Ho finito. La vostra è una chiara scelta, perché voi state scegliendo di affossare una legge che potrebbe strappare quell'annuncio su quel bar e lo state facendo volgendo le spalle a quella ragazza e a quel lavoratore che dopo un'estate di sfruttamento …