(M5S). Signor Presidente, onorevoli membri del Governo e onorevoli colleghi, per anni, dai banchi dell'opposizione, l'allora deputata Giorgia Meloni si è interrogata su dove fosse finita la democrazia parlamentare, visto che non veniva consentito al Parlamento di discutere la legge di bilancio. Io credo che, oggi, Giorgia Meloni, Presidente del Consiglio, debba rivolgere a se stessa questa domanda, debba interrogarsi davanti allo specchio, nel caso le fosse rimasto un barlume di coerenza e ripercorrere l'iter di questa manovra di bilancio . In questi giorni, il Paese ha potuto constatare l'imbarazzante improvvisazione di questa maggioranza che ha depositato un testo di manovra che è stato riscritto più volte, per interi pezzi. C'è stata una continua retromarcia, un ritornare sui propri passi avventurandosi anche in emendamenti scritti all'ultimo, senza capo né coda. Il risultato è che consegnate al Paese, senza neppure aver consentito alle forze di opposizione di svolgere correttamente il proprio ruolo, una manovra di bilancio che risulta un coacervo, un caotico inventario di misure inadeguate, retromarce continue ed errori macroscopici. Abbiamo assistito a un continuo gioco dell'oca sulla pelle di famiglie e aziende in difficoltà . Ancora ieri, avete confessato l'errore nell'approvazione di un emendamento da mezzo miliardo. Ancora poco fa, siete ritornati e avete chiesto di ritornare in Commissione di bilancio per due ulteriori emendamenti. Purtroppo, tutto questo impegno ha come risultato di capovolgere le finalità proprie di un intervento pubblico. Ci proponete una manovra in cui purtroppo si penalizzano le rivalutazioni delle pensioni a carico, a danno del ceto medio, nessun intervento sul salario minimo sul quale dite “no”, non c'è coraggio per l'aumento, necessario in questa fase, degli stipendi dei lavoratori mentre alle imprese proponete ricette da zero crescita e zero investimenti. Certo qualche applauso vi è arrivato, vi è arrivato dai falchi europei dell'austerità, quelli che per anni ci hanno costretto a manovre “lacrime e sangue” che voi stessi applaudivate dai banchi dell'opposizione . Quindi, adesso tutto diventa più chiaro. Lo slogan conteneva un errore, conteneva una lettera di troppo: non, siamo pronti, siamo proni . Andate in Europa con il cappello in mano, senza mai far pesare la voce dell'Italia a Bruxelles. Ora, io dico, con quale coraggio ritornerete qui e ci riempirete le orecchie di slogan sul patriottismo e l'interesse nazionale ?Tutto ritorna. Non è un caso, a questo punto, che il Presidente Meloni, all'esito del primo vertice europeo, abbia preferito un imbarazzato silenzio alla canonica conferenza stampa, per rispondere alle domande dei giornalisti per informare i propri cittadini. Chiaramente, è molto meglio, da questo punto di vista, la comoda seduta di un salotto televisivo in prima serata. In questa manovra voi smantellate un sistema di protezione sociale, il reddito di cittadinanza, che è un cuscinetto di protezione contro la disperazione di intere famiglie. Guardate che anche qui andate in controtendenza rispetto ai vostri impegni perché voi avete dichiarato, in pandemia, che bisognava erogare 1.000 euro per ogni famiglia con un clic, senza discriminazioni. Adesso, invece, tagliate irresponsabilmente una misura di sostegno fondamentale per 600 mila famiglie e dite loro: andatevi a cercare un lavoro. Fingete di ignorare che voi siete quelli che state tagliando le misure che hanno portato investimenti e occupazione in Italia: parlo di transizione 4.0, parlo del superbonus che ha portato 900 mila nuovi occupati (Applausi dei deputati del gruppo MoVimento 5 Stelle). Da ultimo, avete rifiutato il confronto sull'azzeramento degli oneri di sistema per le imprese che impegnano una potenza superiore a 16,5 chilowatt. Stiamo parlando di un aiuto necessario per la maggior parte delle piccole e medie imprese. Per voi, questi occupabili sono un numero, un foglio di calcolo che vi ha consentito di recuperare 900 milioni. Peraltro, è la stessa cifra che poi avete voluto utilizzare per spalmare i debiti delle grandi società di serie A, quelle che hanno inquinato il calcio con indebite plusvalenze e speculazioni (Applausi dei deputati del gruppo MoVimento 5 Stelle). Per noi la politica costruisce traiettorie di speranza. La vostra pervicacia contro chi è in difficoltà costruisce invece traiettorie di disperazione, sfiora la cattiveria più feroce. Avete marchiato i cittadini, avete marchiato quelli che integrano con il reddito di cittadinanza stipendi da fame, quelli che a cinquant'anni hanno difficoltà, perdendo il lavoro, a ricollocarsi nel mercato dell'occupazione, li avete bollati come scansafatiche, malfattori. Con l'ultimo attacco sferrato al concetto di congruità dell'offerta di lavoro, avete dimostrato di non comprendere che dietro a questo concetto di congruità dell'offerta di lavoro c'è la nozione costituzionale della dignità del lavoro e di un percorso professionale (Applausi dei deputati del gruppo MoVimento 5 Stelle). Dietro quel concetto vi è la speranza per i nostri giovani, vi sono titoli di studio, sacrifici, vi sono esperienze professionali e legittime aspirazioni. Mentre giocavate a monopoli con i conti dello Stato, noi con gli amici del MoVimento 5 Stelle abbiamo girato l'Italia, abbiamo ascoltato le storie dei percettori di reddito. Se foste stati con noi, se foste venuti con noi avreste ascoltato le loro storie. Sono persone, non numeri, persone in carne e ossa, sono cittadini in difficoltà che fanno parte, a pieno titolo, della nostra comunità, che rivendicano dignità per se stessi, per le proprie famiglie, per i propri figli. Voi avete trasformato le difficoltà che possono capitare a chiunque in una colpa. State creando le premesse di un grave disastro sociale e soprattutto state compromettendo - voglio che rimanga nel resoconto stenografico - la coesione sociale (Applausi dei deputati del gruppo MoVimento 5 Stelle). Vedete, è un valore fondamentale, è il tessuto connettivo della nostra comunità, ci fa sentire tutti appartenenti a un comune destino. Lo smantellamento del reddito di cittadinanza, unito all'indifferenza per le buste paga da fame e anche alla liberalizzazione del lavoro precario, attraverso il ricorso massiccio che state facendo ai voucher significa, nel complesso, che avete una visione distorta del mercato del lavoro. La riassumo in un concetto: schiavismo 2.0 (Applausi dei deputati del gruppo MoVimento 5 Stelle). Il lavoro non è più volano di realizzazione personale, di affermazione del proprio ruolo nella società, di un contributo personale all'interesse generale; lavorare, nella vostra accezione, significa sopravvivere, rinunciare a passioni, ad aspirazioni, campare tra sfruttamento e precarietà. Non sorprendiamoci se aumenterà il numero dei nostri giovani che faranno ricorso all'estero per coltivare i propri sogni e arricchiranno Stati stranieri. Sarà la nemesi perfetta del vostro sovranismo d'accatto (Applausi dei deputati del gruppo MoVimento 5 Stelle).Concludo. Inizio ad avere il timore che l'intera gestione di Governo sia per voi un generale esercizio provvisorio ed estemporaneo della res publica, anche alla luce delle misure inadeguate, confuse e contrastanti anticipate in campagna elettorale e che state perseguendo con la manovra di bilancio. Di nuovo, però, ci sono alcune misure che non ci avete anticipato in campagna elettorale, fra cui il colpo di spugna su alcuni reati gravi tributari - non vi è riuscito il colpo di spugna, ma siete pronti a ripresentarlo - e ancora vi sono misure più generali, che avete inserito nel codice degli appalti e nel decreto Aiuti-quater che, vedete, sono destinate a creare varchi sempre più ampi al malaffare e alla corruzione nella pubblica amministrazione. Il vostro disegno di giustizia è molto chiaro, è un doppio binario: c'è una giustizia carezzevole, per potenti, abbienti e colletti bianchi e una giustizia inflessibile per la gente comune (Applausi dei deputati del gruppo MoVimento 5 Stelle). Peraltro, è un disegno che avete anticipato anche in passato, quando avete governato; nulla di nuovo: fisco fai da te, condoni tombali, scudi fiscali, misure compiacenti per evasori, corruttori e speculatori. Noi vigileremo, lo faremo con la massima fermezza e determinazione, cercheremo di impedirvi la realizzazione di questo disegno e, soprattutto, vi inchioderemo alla questione morale. È una questione quanto più attuale perché questa questione sta facendo sanguinare le istituzioni europee. Noi dobbiamo perseguire - perché ce lo chiedono i cittadini - giustizia ed equità, non bustoni di contanti per pochi privilegiati.Per tutto questo, anticipo il voto contrario alla fiducia del MoVimento 5 Stelle (Applausi dei deputati del gruppo MoVimento 5 Stelle).