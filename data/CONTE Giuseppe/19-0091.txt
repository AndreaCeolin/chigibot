(M5S). Signor Presidente, onorevoli colleghi, lo scorso 31 marzo, di fronte alle prospettive di poter perdere fondi del PNRR, il MoVimento 5 Stelle ha aperto la strada a un dialogo inclusivo e costruttivo su questo tema. Io stesso, di mio pugno, ho firmato un appello sul principale quotidiano italiano, rappresentando la posizione del MoVimento 5 Stelle. Abbiamo - ci conoscete - un atteggiamento inflessibile per quanto riguarda le politiche inadeguate che questo Governo sta perseguendo, però non possiamo rimanere a guardare su questa emergenza del PNRR. In ballo c'è qualcosa che travalica le dinamiche e le logiche di divisione tra maggioranza e opposizione, che travalica finanche la logica del consenso elettorale. Il fallimento del PNRR non sarebbe il fallimento di Giorgia Meloni: sarebbe il fallimento dell'Italia intera e ci precluderebbe la possibilità del suo definitivo rilancio.Per questi motivi, il MoVimento 5 Stelle ha deciso di non lasciare nulla di intentato. Abbiamo quindi proposto al Governo di sederci a un tavolo con la maggioranza e le opposizioni, di rimboccarci insieme le maniche, per dare anche il nostro contributo e rimediare ai ritardi collezionati in questi mesi. Abbiamo posto solo due precondizioni, due necessarie premesse. La prima è che ci sia piena trasparenza, con la possibilità, quindi, di comprendere le ragioni dei ritardi e cosa non sta funzionando. La seconda è che ovviamente ci sia un'apertura anche per le proposte che verranno formulate a questo tavolo. Accogliamo con favore l'apertura rispetto a questo nostro appello, che ci è stata offerta da alcuni esponenti di questa maggioranza. Vorrei approfittare dell'occasione, di questa occasione, per ringraziarli per queste aperture (Applausi dei deputati del gruppo MoVimento 5 Stelle). Così pure abbiamo accolto con favore la determinazione, ieri manifestata anche dal Partito Democratico, di opposizione, di voler partecipare a cogliere questa nostra proposta. Però, nostro malgrado, non possiamo dire altrettanto qui del Governo, a tre settimane da questo nostro appello.Abbiamo visto l'atteggiamento assunto ieri, in quest'Aula, dal Governo: è stato bocciato un nostro ordine del giorno che prevedeva l'istituzione di un tavolo operativo, per lavorare tutti insieme e contribuire all'attuazione del PNRR. È per questo che siamo preoccupati, signor Presidente, perché non c'è trasparenza nelle scelte. Siamo preoccupati anche perché, addirittura - e sono i fatti a dirlo -, ci sono due, tre, quattro linee di pensiero nel Governo sull'attuazione del PNRR. C'è, addirittura, chi, autorevolmente, si è espresso per proporre una rinuncia a parte di questi fondi. Alcuni esponenti della Lega giudicano questa come una “frittata ormai fatta” - questa è l'espressione adoperata - e si sono spinti a rinunciare ai prestiti. C'è sempre con il retropensiero, anticipato già in passato, che questi prestiti siano una fregatura per il nostro Paese e non un'occasione storica per rilanciarlo (Applausi dei deputati del gruppo MoVimento 5 Stelle).Nello stesso tempo, però, apprendiamo - sono dichiarazioni espresse del commissario Gentiloni - che questo stesso Governo ha avanzato la richiesta, insieme ad altri Paesi, di prestiti supplementari, ovviamente per garantire meglio il rilancio della nostra economia e della nostra società. Noi - lo voglio chiarire - abbiamo un senso di responsabilità e intendiamo la politica in modo tale per cui non ci possiamo issare sulla riva di un fiume e aspettare - visto che vi fate opposizione da soli - che passino le spoglie litigiose di questa maggioranza e di questo Governo (Applausi dei deputati del gruppo MoVimento 5 Stelle).Siamo preoccupati delle perdite di tempo. Ricordo ancora che, quando ho ottenuto i fondi del PNRR, si fece di tutto per non farli gestire dal mio Governo. Si iniziò a ragionare, allora, in modo veramente strumentale e pretestuoso, di una litania che fu rilanciata più volte, dei primi della classe: occorrevano i supertecnici. Poi, appunto, siete arrivati voi, che siete al Governo. Dite che siete pronti, ma non siete affatto pronti, perché i numeri parlano chiaro e sono preoccupanti. Se solo ci fermiamo ai dati ufficiali, forniti dalla Corte dei conti nella relazione sul punto al Parlamento, il quadro che ne esce è allarmante. Pensate: i fondi più efficacemente spesi sin qui riguardano misure - le nostre misure! - sull'edilizia e sull'industria (parlo del superbonus per la transizione 4.0), misure che più caparbiamente avete contrastato nella legge di bilancio. Eppure, se togliessimo questi comparti, ci ritroveremmo di fronte a risorse spese del PNRR pari solo al 6 per cento. Che dire poi delle polemiche sulla governance? All'inizio, consapevoli di questa grande sfida per il Paese, avevamo pensato di costruire e di proporre una cabina di regia a Chigi, poi è stata realizzata al MEF, adesso viene riportata a Chigi. Nel frattempo, però, si moltiplicano gli esperti. Ci avete accusato anche di avere previsto, originariamente, esperti, che, ovviamente, sono assolutamente necessari per garantire un monitoraggio efficace. Si sono moltiplicati questi esperti, ma siamo ancora di fronte a difficoltà operative. Ribadisco che non sto difendendo un mio o un nostro risultato ottenuto nel 2020 in Europa: stiamo difendendo l'opportunità di crescita e di rilancio del Paese (Applausi dei deputati del gruppo MoVimento 5 Stelle)! Infatti, nel PNRR - ricordiamolo - ci sono investimenti cruciali. Ad esempio, per la nostra sanità, ci sono 9 miliardi. Ci servono per realizzare ospedali di comunità, medicina territoriale, per affrontare con competitività la sfida della telemedicina. Quando leggo che, sulla Missione Salute, abbiamo speso solo lo 0,5 per cento, a me tremano i polsi, tremano le vene nei polsi (Applausi dei deputati del gruppo MoVimento 5 Stelle)!Abbiamo una sanità disastrata, da codice rosso. Abbiamo la necessità di investire, realizzare e mettere a terra quei 4,6 miliardi per realizzare gli asili nido. Signor Ministro, mi permetta, non rida, perché questo è il modo per contrastare il decremento delle nascite, questo è il modo efficace (Applausi dei deputati del gruppo MoVimento 5 Stelle).Potrei entrare anch'io, potremmo entrare anche noi nel facile gioco dello scaricabarile, visto che, in maniera intellettualmente disonesta, mi avete accusato di tutto, finanche di aver portato troppi soldi. Abbiamo sfiorato il ridicolo! Tuttavia, non è questo il nostro atteggiamento. Abbiamo la necessità di spendere bene e subito questi soldi, parliamo di 35 miliardi l'anno o poco più. Si tratta di fare una finanziaria. Siamo un Paese del G7, siamo la seconda manifattura d'Europa, la terza economia in Europa: è possibile che tutti insieme non riusciamo a perseguire questo obiettivo, questa sfida (Applausi dei deputati del gruppo MoVimento 5 Stelle)? Predisponetevi a raccogliere questo nostro invito, predisponetevi con umiltà, perché non vi lasceremo in mano questo cerino, né vi lasceremo la libertà di buttare dalla finestra questi soldi, di gettare la spugna, di rinunciare e chiudere l'orizzonte della speranza di nuove opportunità di investimento e lavoro per i nostri ragazzi. Dobbiamo dimostrare di essere un grande Paese e per riuscirci dobbiamo farlo tutti insieme, ne siamo consapevoli e siamo disposti a fare la nostra parte. Vi sentiamo spesso parlare di interesse nazionale e di patriottismo, ma il patriottismo va dimostrato in concreto, su questo terreno (Applausi dei deputati del gruppo MoVimento 5 Stelle).Se c'è una concretezza di apertura in questa direzione, noi ci siamo, per dare il nostro contributo e per rimboccarci tutti insieme le maniche (Applausi dei deputati del gruppo MoVimento 5 Stelle).(M5S). È per questi motivi che, allo stato delle cose, non possiamo votare in modo favorevole, ma siamo pronti, qualora il Governo non si voglia chiudere a riccio, a riaprire il discorso per un tavolo di confronto con le opposizioni, senza che il Governo si trinceri dietro una semplice relazione che il Ministro Fitto verrà a fare la prossima settimana.Se c'è una concretezza di apertura in questa direzione, noi ci siamo, per dare il nostro contributo e per rimboccarci tutti insieme le maniche (Applausi dei deputati del gruppo MoVimento 5 Stelle).