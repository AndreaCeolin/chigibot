(M5S). Signor Presidente, signor Ministro, onorevoli colleghi. Signor Ministro, abbiamo seguito la sua risposta. Cerca di rendere conciliabile quello che è inconciliabile. Si sofferma sulla lettera, interpretando il pensiero della Meloni, dicendo che si riferiva solo al decreto. Ci vuol far credere che l'invio previsto in questo decreto non abbia un impatto sul livello di sicurezza del nostro sistema di difesa e non richieda, comunque, in prospettiva, come ha detto, un ripristino più complessivo delle nostre scorte per quanto riguarda gli arsenali militari.Lei ha parlato di fisiologia. Non c'è nulla di fisiologico in questi invii militari. Non ci rappresenti questa situazione che non è e non può essere così (Applausi dei deputati del gruppo MoVimento 5 Stelle). Noi l'abbiamo detto: questo Governo, al pari del precedente, che abbiamo cercato di indirizzare in maniera diversa, ma non siamo stati ascoltati, più che schierato rispetto alla NATO, è “schienato” rispetto alle direttive NATO. Da questo punto di vista, lei ha espresso una valutazione che ce la dice lunga sulla vostra postura. Un mese fa a Bruxelles ha detto: non dobbiamo fare i Pierini nel contesto della nostra alleanza atlantica. Noi siamo preoccupati. Voi state facendo gli sceriffi di Nottingham contro gli italiani (Applausi dei deputati del gruppo MoVimento 5 Stelle), che hanno bisogno di ben altre tutele. È nota, signor Ministro, la sua storia personale e professionale, costellata da tanta passione e da tanto entusiasmo per quanto riguarda il comparto degli investimenti militari. Mi permetta un suggerimento: non deve pensare che anche gli italiani abbiano la pari passione e il pari entusiasmo per gli armamenti militari (Applausi dei deputati del gruppo MoVimento 5 Stelle). Gli italiani vogliono investimenti nella sanità, nelle scuole, per i mutui, per le persone che sono in difficoltà. È questo lo scorporo che chiedono per quanto riguarda i vincoli di bilancio. E concludo. Dai giubbotti antiproiettili, dalle pistole e i mitra, siamo passati alle autoblindo, adesso a batterie super sofisticate, i SAMP/T. Ma ci volete dire quali sono i limiti, e se ci sono, di questa escalation militare, dal vostro punto di vista, per quanto riguarda queste forniture? Ce lo dovete dire. Dovete parlare in modo chiaro agli italiani. Come fa, oggi, ad escludere - visto che già hanno parlato, tre esponenti di Governo, di jet da combattimento e di truppe - che la vostra logica è dell'escalation? (M5S). Perché non venite qui, nel santuario della democrazia, a dirci se e quali sono i limiti? Perché state portando l'Italia in guerra. Rispettate la nostra Costituzione