(M5S). Signor Presidente, signor Presidente del Consiglio, onorevoli colleghi, scusatemi per il tono di voce basso. Ieri ho perso la voce, dando voce agli esodati del superbonus, che erano a qualche centinaio di metri da qui; erano in preda alla disperazione e alla rabbia per non essere da lei ascoltati .Abbiamo ascoltato, Presidente Meloni, le sue parole e le sue dichiarazioni di intenti, però, siamo a 4 mesi dall'insediamento del suo Esecutivo e avverto il dovere di denunciare con fermezza la grave inadeguatezza che connota la vostra azione. Gli esempi ormai sono molteplici e ne cito alcuni. Abbiamo appreso la cultura delle regole di cui sono impregnati Delmastro e Donzelli, abbiamo ascoltato con quale superficialità lei abbia offerto la ricostruzione della dolorosa tragedia di Cutro e, mi permetta, questo significa mancanza di rispetto nei confronti dell'Italia (Applausi dei deputati del gruppo MoVimento 5 Stelle).Abbiamo appreso il modo in cui i vostri esperti manager, designati in posizioni chiave, motivano la squadra, citando il celebre discorso di Benito Mussolini, all'indomani del delitto Andreotti, quando rivendicò la svolta dittatoriale… Matteotti, scusate (Applausi dei deputati del gruppo MoVimento 5 Stelle), senza contare le continue giravolte, il balletto sul POS, sulle accise, sul superbonus, la questione del blocco navale, poi rimangiata, per fortuna, le trivellazioni e, ancora, la corruzione. Per quanto riguarda anche le tasse, che avete promesso di abbassare, le avete abbassate agli evasori, con 12 sanatorie (Applausi dei deputati del gruppo MoVimento 5 Stelle) e, invece, adesso, nel progetto di riforma, le abbasserebbe probabilmente ai ricchi. Poi, c'è la questione cui lei ha accennato. Vi aspetta una clamorosa giravolta, proprio lì dietro l'angolo, sta arrivando il MES. Avevate pure promesso di non toccare i diritti civili. Siete arrivati a respingere il regolamento europeo per la registrazione dei figli di coppie omogenitoriali, come soltanto in Polonia e Ungheria, accanendovi contro i più indifesi, i bambini, condannandoli a un futuro da figli di nessuno, con la scusa dell'utero in affitto, che è questione, però, che merita di essere trattata separatamente.Ma la più preoccupante inadeguatezza la sta dimostrando, proprio sul terreno più insidioso, la guerra in Ucraina. Poco più di un anno fa, era il 1° marzo 2022, questo Parlamento approvò, a larghissima maggioranza, un decreto che autorizzava Draghi anche alle forniture militari all'Ucraina, ma con precisi limiti. Si ragionava, nella risoluzione, di legittima difesa dell'Ucraina; l'Italia si doveva impegnare a sostenere ogni iniziativa multilaterale e bilaterale utile a una de-escalation militare e noi 5 Stelle, lo ricordate, non senza tormenti di coscienza, decidemmo, responsabilmente, di non abbandonare un Paese così vilmente e violentemente aggredito, nella convinzione che alle armi, però, si affiancasse subito una forte iniziativa diplomatica dell'Italia, dell'Unione europea e della NATO. Oggi, dopo 12 mesi, possiamo dire che tutti quei limiti e quelle premesse sono stati traditi, prima da Draghi e, adesso, dal suo Governo, che del Governo Draghi, mi dispiace dirlo, è la brutta copia (Applausi dei deputati del gruppo MoVimento 5 Stelle). Le armi inviate in Ucraina da difensive sono diventate sempre più offensive, tanto che, passo dopo passo, siamo arrivati ai missili terra-aria, alla discussione su jet da combattimento, su tank sempre più pesanti, mentre addestriamo contingenti ucraini qui, sul nostro territorio, a usare batterie missilistiche super sofisticate, SAMP/T, che costano ciascuna 700 o 800 milioni. Altro che gratuitamente, Presidente Meloni (Applausi dei deputati del gruppo MoVimento 5 Stelle).Già si ragiona di ammassare centinaia di migliaia di soldati NATO ai confini del campo di battaglia e nessuna voce si leva in Italia e in Europa per prendere le distanze dal nostro alleato inglese, che ha annunciato l'invio a Kiev di proiettili con uranio impoverito (Applausi dei deputati del gruppo MoVimento 5 Stelle). Insomma, ci state trascinando di gran carriera in guerra, nella convinzione di poter conseguire una vittoria militare sulla Russia, ignorando dolosamente che, in un conflitto scatenato da una potenza nucleare, dove l'esito può essere l'arma atomica, non ci sono vincitori, solo sconfitti, c'è la distruzione totale. È per questa ragione che non possiamo sostenere ulteriori forniture militari e invitiamo tutti, in questo Parlamento, a uscire dall'equivoco che questo sia il modo per raggiungere la pace (Applausi dei deputati del gruppo MoVimento 5 Stelle).Presidente Meloni, ieri in Senato ha dichiarato che non è questo il momento della pace. E quale sarebbe il momento (Applausi dei deputati del gruppo MoVimento 5 Stelle)? Soprattutto, chi lo decide? Su quali basi? Perché, nella logica di questa escalation bellicista, il momento non arriva, non può arrivare mai. In verità, le abbiamo anche chiesto, qualche tempo fa, in quest'Aula, fin dove ha garantito, al Presidente Zelenski, che l'Italia si sarebbe spinta nel sostegno armato? Ecco, ce lo dica lei, piuttosto che chiedere a noi di parlare con Putin, con questa ipocrisia (Applausi dei deputati del gruppo MoVimento 5 Stelle). Noi non abbiamo ottenuto nessuna risposta sul punto, da lei, però un'indicazione è venuta dal suo maître à penser, Viktor Orbán, che, due settimane fa, ha dichiarato: siamo molto vicini a mettere sul tavolo come proposta seria che anche i soldati dei Paesi alleati di Kiev attraversino il confine e vadano in Ucraina. Vede, Presidente Meloni, lei sta portando l'Italia in guerra esibendo un piglio coraggioso, glielo riconosciamo, ma gli italiani sanno bene che il coraggio non alberga in chi si limita a prendere ordini per compiacere alleati esclusivamente protesi a questa escalation militare; sanno che il coraggio alberga, viceversa, in chi ha la forza di parlare ai nostri alleati, con sguardo lungimirante, voce chiara ed è capace di porre l'Italia in linea con la sua tradizionale vocazione (Applausi dei deputati del gruppo MoVimento 5 Stelle), a capo di uno sforzo diplomatico, di un percorso negoziale, che costringano tutti, indifferentemente, a misurarsi con una via di uscita politica, che è l'unica vera alternativa al conflitto globale. Presidente Meloni, il coraggio gli italiani lo riconoscono a chi è capace di sforzi creativi. Parlava così Robert Schuman quando invitava a fare questi sforzi per salvaguardare la pace mondiale, proporzionati ai pericoli che la minacciano.Ieri, in Senato, lei ha detto - e qui la chiarezza non le manca - che sulle armi ci mette la faccia. Noi prendiamo atto del suo schietto appoggio alle lobby delle armi e non ci sorprende, perché lei è tanto premurosa nel raccogliere i consigli del suo Ministro Crosetto - oggi non presente -, quanto inflessibile nell'ignorare il grido di dolore di famiglie e imprese (Applausi dei deputati del gruppo MoVimento 5 Stelle). Lei la faccia ce la mette, non c'è dubbio, ma è una faccia di bronzo, come quando, con ghigno protervo, ha detto “no” al salario minimo, infischiandosene di lavoratrici e lavoratori che guadagnano 3-4 euro l'ora (Applausi dei deputati del gruppo MoVimento 5 Stelle), come quando ha diffuso la menzogna del buco di bilancio, mettendo in ginocchio famiglie e operatori dell'edilizia, che schiumando rabbia e disperazione, come quando accusa gli altri, falsamente, di mettere, voler mettere una tassa patrimoniale, mentre, invece, si rende complice di una patrimoniale occulta, ma ben pesante - eh sì -, visto che lascia aumentare i mutui fino al 40 per cento, senza avere il coraggio di tassare gli extraprofitti delle banche (Applausi dei deputati del gruppo MoVimento 5 Stelle). Vede, Presidente Meloni, lei, con il suo partito, siete coloro che più si aggrappano alla retorica del patriottismo, ma i vertici europei non sono l'occasione per una passerella propagandistica e, all'esito dell'ultimo Consiglio, sono rimasto sconcertato dalle sue dichiarazioni. Anziché denunciare con forza la grave mancanza di un piano europeo degli investimenti rispetto a quello americano, che vale 368 miliardi di dollari, anziché denunciare il rischio di perdita di competitività delle nostre imprese, di frammentazione del mercato unico, visto che stiamo riconoscendo maggiore spazio fiscale e la possibilità di allentare gli aiuti di Stato a Francia e Germania, uno spazio che noi ce lo sogniamo, anziché denunciare tutto questo, lei ha detto che ha raggiunto un risultato storico: ha spacciato per successo personale conclusioni già raggiunte nel Vertice del giugno 2018 (Applausi dei deputati del gruppo MoVimento 5 Stelle). Questo è patriottismo d'accatto. La dura realtà è più forte della propaganda. Cosa è successo del blocco navale? Si diceva pronta, addirittura a prove generali di sostituzione etnica. La dura realtà l'ha schiaffeggiata: con voi a Palazzo Chigi, gli sbarchi sono triplicati (Applausi dei deputati del gruppo MoVimento 5 Stelle). La verità è più forte delle bugie. Allora, mi permetto, le diamo un consiglio: io, da Premier, ho perorato in Europa l'adozione di un meccanismo per imporre sanzioni economiche agli Stati membri che siano riottosi ad accettare il principio solidale di redistribuzione dei migranti. Allora dico a lei: vada a Bruxelles e batta su questo punto i pugni sul tavolo, imponga ai suoi amici sovranisti dell'Est Europa questo vincolo redistributivo o le relative sanzioni (Applausi dei deputati del gruppo MoVimento 5 Stelle). Sia coerente, la smetta di invocare, qui, a Roma, Fratelli d'Italia, a Bruxelles, Fratelli di Visegrád (Applausi dei deputati del gruppo MoVimento 5 Stelle). (M5S). Ieri, lei ha dichiarato che con il suo Governo è finito il tempo dell'austerità. Ma come? Con la sua legge di bilancio, che è stata applaudita dai falchi del rigore dell'Europa? Con lo “zero virgola” di PIL e nessuna misura di investimento? Ma si è superata su un altro punto: quando ha avuto l'audacia di affermare che preferirebbe dimettersi piuttosto che andare in Europa allo stesso modo in cui sono andato io. È inutile ricordarle che il mio Governo è andato in Europa e ha riportato 209 miliardi(M5S). Lei non ha portato nulla e, in compenso, rischia di farci perdere i soldi del PNRR. Però, anche questa volta, non rispondo all'insulto, rispondo con parole che non sono mie: “L'Italia esce in piedi, riconosco a Conte di essersi battuto”. Sono parole pronunciate nel 2020...(M5S). …da un'agguerrita deputata del suo partito Fratelli d'Italia che, in uno scatto di onestà intellettuale, era costretta a riconoscere i risultati del mio Governo ottenuti a Bruxelles. Sa come si chiamava? Giorgia Meloni. Complimenti per l'ennesimo voltafaccia . Per queste ragioni, la mia forza politica voterà in modo contrario sulla risoluzione di maggioranza