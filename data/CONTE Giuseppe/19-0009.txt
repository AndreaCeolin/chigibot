(M5S). Signor Presidente, onorevoli colleghi, sabato 5 novembre si è svolta a Roma una imponente manifestazione promossa dalla società civile, dall'associazionismo di base, espressione di quella maggioranza silenziosa nel Paese che da nove mesi ormai si è convinta in modo univoco che, per scongiurare una ulteriore  militare e il rischio di un conflitto nucleare, si debba porre fine a questo conflitto, e quale unica via d'uscita intravede una svolta decisa e risoluta verso un negoziato di pace.Il MoVimento 5 Stelle vuole portare qui, nella sede istituzionale più rappresentativa del popolo italiano, il messaggio univoco lanciato dai cittadini: 100 mila voci, all'unisono, essendo scese in piazza, chiedono al Governo di farsi promotore, all'interno dell'Unione europea e presso l'intera comunità internazionale, di un vero percorso negoziale perché tacciano le armi. Il MoVimento 5 Stelle non ha mai pensato di assumere posizioni equidistanti. Lo ricorderete, in tutte le nostre posizioni ufficiali abbiamo chiarito che va distinto nettamente l'aggressore dall'aggredito e non abbiamo mai fatto mancare il sostegno alla popolazione ucraina. Forti di questa posizione, però, riteniamo ormai da mesi che, superata l'iniziale asimmetria delle forze in campo, la via d'uscita non possa riposare su un invio ad oltranza di sempre nuove e sempre più sofisticate armi. Non cederemo, quindi, alla tentazione e alla narrazione di chi si ostina a raccontarci che la guerra sia l'unica opzione possibile (Applausi dei deputati del gruppo MoVimento 5 Stelle).Ecco perché, signor Presidente e onorevoli colleghi, siamo qui a chiedere, anche in ossequio al richiamo al più ampio coinvolgimento del Parlamento – che, vi ricordo, è stato chiaramente inserito nella risoluzione approvata da queste Aule nel giugno del 2022, all'unanimità delle forze e dei partiti qui rappresentati -, che questo Governo si impegni ad illustrare qui, nelle Aule del Parlamento, l'indirizzo politico sotteso alla strategia militare attualmente perseguita e, soprattutto, a riferire, anche preventivamente, su un eventuale, ulteriore invio di armi, al fine di consentire a tutto il Parlamento, in un libero confronto democratico, di pronunciarsi su questi aspetti decisivi (Applausi dei deputati del gruppo MoVimento 5 Stelle).Vorrei ricordare che questo non è un Governo tecnico, non è un Governo di larghe intese, è un Governo, se mi permettete, come è giusto che sia, orgogliosamente politico ed è per questo, a maggior ragione, che auspichiamo che l'Esecutivo - ci rivolgiamo direttamente al Presidente Meloni, al Ministro Crosetto - voglia accettare questo confronto democratico e venga qui a riferire sul proprio indirizzo politico, tenendo, quindi, conto delle caratteristiche della nostra democrazia. Siamo in una democrazia parlamentare che ha l'assoluta necessità di garantire una libera e trasparente informazione dei cittadini su quello che oggi è uno dei passaggi più sfidanti, più impegnativi, più insidiosi della nostra storia. È per questo che chiedo l'accoglimento di questo ordine del giorno (Applausi dei deputati del gruppo MoVimento 5 Stelle).