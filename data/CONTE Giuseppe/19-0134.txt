(M5S). Signor Presidente e cari colleghi, qualche passo indietro con la memoria: inizio del 2020, ci ritroviamo con l'esplosione della pandemia e la curva del contagio che subito si impenna. Ricordo la prima riunione di notte, notte fonda, ritornando da un Consiglio europeo a Bruxelles: ci ritroviamo in Protezione civile, con tutti i presidenti di regione collegati, con tutte le forze di protezione e tutto il nostro sistema a interrogarci su questo nuovo nemico invisibile, un virus sconosciuto anche alla comunità scientifica, in una situazione di cui acclariamo subito la grande emergenza. Ci rendiamo conto subito che scopriremo di essere vulnerabili e fragili, anche per i dispositivi di protezione individuale, che scarseggiavano i posti di terapia intensiva, senza nessun libretto di istruzioni. Da allora, ovviamente, abbiamo iniziato a caratterizzare le nostre reazioni.Noi al Governo ci siamo impegnati al massimo, massimo impegno, non abbiamo conosciuto giorno e notte per mettere in salvo il Paese, per cercare di capire quale strategia attuare. Le attuali forze di maggioranza erano all'opposizione e, salvo alcune eccezioni, si sono caratterizzate subito per un'insana dialettica politica. Ci sono stati gesti di ambiguità e incertezza, speculazioni politiche continue e addirittura veri e propri gesti e azioni di sciacallaggio politico (Applausi dei deputati del gruppo MoVimento 5 Stelle). Se dovessimo andare alla memoria, ognuno di noi ha tantissimi ricordi. Ricordo il leader della Lega, c'è un Salvini 1, 2, 3, 4, tutto e il contrario di tutto: aprite, chiudete. Ancora ricordo, ai primi di marzo, un video in cui Matteo Salvini invitava a mettere da parte le polemiche politiche e diceva: “dobbiamo salvaguardare l'immagine del Paese contro gli attacchi che ci vengono dall'estero”. Qualche ora dopo, in un'intervista a El Pais, parla male del nostro Paese: “non siamo in grado di gestire la pandemia”. Deprime e butta giù l'immagine del nostro Paese. Ma non era solo, in dolce compagnia. Renzi addirittura va in mondovisione, in quegli stessi giorni chiama a raccolta tutte le sue amicizie d'oltreoceano, parla alle TV americane per dire: “mi raccomando popolo americano non commettete i gravi errori che stiamo commettendo noi”. E che dire dell'attuale leader, Presidente del Consiglio, Giorgia Meloni? Qui è un florilegio di tanti gesti, di tante situazioni e di tante dichiarazioni. Ne ricordo qualcuna. Ci impegnammo severamente, con varie variazioni di bilancio, per mettere a terra 130 miliardi, uno sforzo organizzativo pazzesco per il nostro Paese - lo stiamo vedendo adesso con le difficoltà del PNRR -, 130 miliardi per le famiglie e per le imprese in tempi rapidi. Eppure Giorgia Meloni interveniva con i suoi video e con le sue lettere: “Presidente del Consiglio, metta subito a disposizione di chiunque 1.000 euro con un clic”. Adesso, da Presidente del Consiglio, non riesce a distribuire neppure pochi spiccioli di fronte ad un carovita (Applausi dei deputati del gruppo MoVimento 5 Stelle). Con i soldi da lei messi a disposizione, con i pochi spiccioli gli italiani non riescono a comprare neppure il mouse per cercare di tentare di schiacciare quel clic (Applausi dei deputati del gruppo MoVimento 5 Stelle). E che dire, ci ricordiamo - le immagini sono lontane, ma non sbiadite - Giorgia Meloni dall'opposizione quando tuonava contro i responsabili di Governo accusandoci di essere criminali. Vi ricordate come appariva trasfigurata quando si scagliava contro la proclamazione dello stato di emergenza? Ebbene, noi stenteremmo ad accostare quell'immagine all'immagine del Presidente del Consiglio attuale, che, qualche mese or sono, in Consiglio dei ministri, in un decreto, alla chetichella, ha introdotto la proclamazione dello stato di emergenza, ma non per la devastante pandemia, perché non riesce a gestire lo sbarco dei migranti (Applausi dei deputati del gruppo MoVimento 5 Stelle), dopo aver constatato il fallimento della sua ricetta, con cui ci ha rintronato le orecchie per anni, sul blocco navale, che è irrealizzabile. E potremmo aggiungere ancora, purtroppo appaiono davvero imbarazzanti, le dichiarazioni della attuale Ministra Santanche', quando andava a tuonare in tutte le trasmissioni televisive per quanto riguarda l'emergenza degli ammortizzatori sociali per aiutare i lavoratori. Pensavamo di aver toccato il fondo raccogliendo tutte queste immagini, poi il fondo lo tocchiamo oggi con l'istituzione di questa Commissione di inchiesta COVID. Vedete, noi siamo stati i primi a volerla e ve lo dico sinceramente, guardandovi tutti negli occhi, perché io, da Presidente del Consiglio, io per primo mi vorrei interrogare e vorrei indagare sul perché mi sono ritrovato Presidente del Consiglio con un sistema Paese e un sistema sanitario pubblico incapaci di reagire a una pandemia (Applausi dei deputati del gruppo MoVimento 5 Stelle), dopo tutti i tagli degli investimenti nella spesa sanitaria, nel personale sanitario, che non certo noi abbiamo operato negli anni precedenti (Applausi dei deputati del gruppo MoVimento 5 Stelle, che si levano in piedi)! Però, come l'avete confezionata? Con un perimetro di indagine ben costruito, delimitato, che tiene fuori tutto il cuore pulsante della gestione sanitaria, che sono le regioni, che tiene fuori da questo perimetro di indagine tutte le filiere di comando, dalle autorità politiche, sanitarie e regionali sino ai singoli responsabili delle singole strutture, ospedali, RSA e compagnia cantando. Come l'avete confezionata è un insulto agli italiani, alla sofferenza che hanno avuto le famiglie (Applausi dei deputati del gruppo MoVimento 5 Stelle) e a tutto il lavoro fatto dal personale sanitario, dalle Forze di polizia, da tutti coloro che sono stati in trincea (Applausi dei deputati del gruppo MoVimento 5 Stelle, che si levano in piedi)! State dimostrando, respingendo tutti i nostri emendamenti, che volevano allargare il campo a quello che è doveroso indagare per capire cosa non ha funzionato, quali carenze, cosa, perché, per cercare, a memoria futura, di costruire una risposta più efficiente del nostro sistema, per lavorare costruttivamente tutti insieme…No, avete detto sempre “no”. Ma di cosa avete paura (Applausi dei deputati del gruppo MoVimento 5 Stelle)? Così come l'avete costruita - non ci girate intorno - è un plotone di esecuzione politica, che ha due nomi, in particolare: Giuseppe Conte, il sottoscritto, e l'ex Ministro della Salute, Roberto Speranza (Applausi dei deputati del gruppo MoVimento 5 Stelle). Per fare questo, però, state utilizzando la leva di quella che poteva essere un'occasione seria per un approfondimento di cui il Paese ha bisogno, nel rispetto dei cittadini dei vostri territori. Cosa gli andate a dire ai cittadini dei vostri territori, che hanno constatato tutte le carenze delle loro strutture sanitarie, che a voi non interessa fare questo accertamento? Ebbene, questa è la vostra risposta, ma questo vostro tentativo di costruire questo plotone di esecuzione con noi, con me, non funziona, perché noi, a differenza di molti vostri esponenti politici, nelle aule, anche di tribunale, ci entriamo a testa alta (Applausi dei deputati del gruppo MoVimento 5 Stelle, che si levano in piedi). Ci siamo entrati a testa alta perché noi ci difendiamo non dai processi, ma nei processi. E il tribunale di Roma, il tribunale di Brescia, tutte le autorità giudiziarie hanno archiviato tutto questo, hanno archiviato e hanno accertato che il mio Governo ha operato scelte ponderate, ragionevoli, con il massimo impegno e con la massima responsabilità. Allora, io vi accuso…(M5S). …vi accuso davanti al popolo italiano, perché questa Commissione è una farsa. Non è un atto di coraggio politico, è un atto di vigliaccheria! È un atto che rivela la vostra scarsa credibilità politica !(M5S). Concludo. Avete dalla vostra solo una cosa: la forza dei numeri, però non vi riconosciamo nessuna autorevolezza politica e morale . Questa votazione ve la fate da soli, perché noi ascolteremo l'intervento dell' Ministro Roberto Speranza e questo schiaffo che state dando agli italiani…(M5S). …alle famiglie che hanno subito perdite, a tutto il personale sanitario che ha lavorato, a tutte le Forze di polizia…(M5S). …lo darete senza la nostra complicità !